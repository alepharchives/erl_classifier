Bjarne Riis dropper at starte i Herning


Saxo Bank-SunGards chef kan ikke afse ryttere til Danmarks største endagsløb.
   Nok har Herning netop sikret sig Giro d’Italia starten i 2012, hvilket
   må siges at være den største arrangørbedrift på den private front i
   dansk cykelsports historie.

   LÆS ARTIKEL[98]Giro-bossen: Vi kører 400 km i Danmark næste år
   Men den driftige folk af ledere fra Herning Cykle Klub med Joachim
   Andersen i spidsen, der har været drivkraften i realisering af det
   imponerende projekt, må til gengæld affinde sig med, at deres andet,
   anseligt mindre, men væsentligt ældre hjertebarn, Grand Prix Herning,
   må undvære en af de mest eftertragtede attraktioner i den udgave, der
   afvikles 23. april.
   Har præget løbet gennem årene
   For selv om Grand Prix Herning står på Saxo Bank-SunGards program, og
   det danske mandskab gennem årene – senest med Alex Rasmussen som vinder
   i 2010 – har sat sit meget markante præg på begivenheden, må Bjarne
   Riis opgive at sende sine tropper til start på hjemmebane.

   LÆS ARTIKEL[99]Verdensmester suveræn på hjemmebane
   »Jeg ville meget gerne have sendt et hold til Herning, men det kan
   simpelthen ikke lade sig gøre, fordi vi ikke har folk til det på det
   tidspunkt«, fastslår Bjarne Riis, der selv har vundet Grand Prix
   Herning tre gange – i 1996, 1997 og 1998, da han kørte for Team
   Telekom.
   Liège-Bastogne-Liège køres dagen efter
   »Løbet er rykket en uge frem, og det betyder, at det falder i
   slutningen af vores klassikersatsning, eftersom Liège-Bastogne-Liège
   køres dagen efter«.
   »Der starter ligeledes Tyrkiet Rundt, som vi er med i for første gang,
   og fra 26. maj går det løs i Tour de Romandie, så jeg må desværre melde
   fra til Herning i denne omgang«.
   Grand Prix Herning er det højest rangerede danske endagsløb på den
   internationale terminsliste, og det har med en enkelt afbrydelse i 2008
   på grund af økonomiske problemer været kørt siden 1992.
   Danmark har i øjeblikket kun to endagsarrangementer med international
   status. Det andet, Himmerland Rundt, afvikles dagen efter storebror i
   Herning.
