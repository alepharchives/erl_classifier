Stortalent tilbage på sejrskurs efter mislykket eventyr

Rasmus Guldhammer slog til i belgisk etapeløb og sikrede Danmark sæsonens
anden gevinst.
   Efter sidste sæsons professionelle eventyr, der indledtes så
   forjættende på verdens mest vindende mandskab HTC-Columbia, men mundede
   i ud en skuffende nedtur og hjemrejse i utide, fordi han ikke kunne
   finde sig til rette med sin ny tilværelse, er et af dansk cykelsports
   største talenter gennem de seneste år, Rasmus Guldhammer, nu tilbage på
   international sejrskurs.
   Guldhammer slog til på den 120,7 km lange anden halvetape fra
   Estaimpuis til Mont de l?Enclus i det belgiske Triptyque des Monts et
   Châteaux og blev således den anden dansker, der i denne sæson noteredes
   for en sejr i et pointgivende løb, efter at Thomas Vedel Kvist (Glud &
   Marstrand-LRØ) i forrige uge vandt en etape i Tour de Normandie.
   Eksplosivt antrit gav succes
   I den aktuelle opgave udfolder Rasmus Guldhammer sig på U23
   landsholdet, men repræsenterer ellers til daglig det talentspækkede
   Team Concordia.
   Her gjorde han sig for nylig bemærket ved at blive bedste dansker i det
   kroatiske etapeløb Istrian Spring Trophy, som også havde deltagelse af
   den tidligere Tour de France-stjerne Michael Rasmussen (Christina
   Watches-Onfone).
   Guldhammer brillerede i dag med et af sine specialer, idet han angreb
   på den afsluttende stigning med 1.000 meter tilbage. Ingen formåede at
   svare igen på danskerens eksplosive antrit, og han krydsede stregen to
   sekunder foran belgieren Jonas Van Genechten (Wallonie-Bruxelles), der
   førte an blandt de forfølgere, som Guldhammers offensiv havde splittet.
   Jimmi Sørensen bedste dansker sammenlagt
   Om formiddagen var Rasmus Guldhammer blevet nr. 6 på en 8 km lang
   enkeltstart, men han satte 2.49 minutter til på gårsdagens 1. etape,
   hvilket betyder, at han sammenlagt er at finde på 21. pladsen med et
   minus på 2.40 minutter.
   Løbet føres af hollænderen Tom Dumoulin (Rabobank Continental), mens
   Jimmy Sørensen som nr. 12 er bedste dansker 1.57 minut bagude.
