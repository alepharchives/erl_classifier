Riis har en trumf til at udfordre Cancellara

Arrangørerne af klassikeren Flandern Rundt venter op mod 800.000 tilskuere.
   Flandern Rundt har bortset fra en afbrydelse under Første Verdenskrig
   været kørt hvert år siden 1913, og det er den 95. udgave, som i morgen
   suser hen over landevejene, hvor arrangørerne venter, at omkring
   800.000 tilskuere vil være at finde langs ruten.
   Efter en herlig forårslørdag, hvor startbyen Brugge bugnede af
   sommerklædte mennesker, har meteorologerne stillet et kraftigt skift i
   vejrliget i udsigt, så det kan ikke udelukkes, at dagens 199 aktører
   fordelt på 25 firmahold bliver plaget af regnbyger undervejs på de
   257,7 km.
   Deltagerne skal over 18 mure
   Som altid er det murene, de korte hidsige stigninger, og
   brostensstrækningerne, der sammen med distancen udgør de væsentlige
   forhindringer i Flandern Rundt.
   I den aktuelle version skal rytterne over 18 mure med den første,
   Tiegemberg, efter 70 km og den sidste, Bosberg, cirka 22 km fra mål.

   LÆS OGSÅ[98]Cancellara er superfavorit i jagt på klassikersucces
   Mens Fabian Cancellara er løbets ubetingede storfavorit, har Bjarne
   Riis og Saxo Bank-SunGard også en outsider at byde ind med, efter
   sidste år at have haft schweizeren på lønningslisten.
   Riis’ ny trumf nr. 2 i 2008
   Belgieren Nick Nuyens er Riis’ ny trumf i denne sammenhæng, og han har
   bevist, at han mestrer strabadserne, idet han i 2008 blev nr. 2 efter
   landsmanden Stijn Devolder.
   Til at assistere sig har Nuyens den danske trio Michael Mørkøv, Kasper
   Klostergaard og Jonas Aaen, italieneren Matteo Tosatto, australieren
   Baden Cooke, svenskeren Gustav Larsson og polakken Jaroslaw Marycz.

   LÆS OGSÅ[99]Riis har nu også en stærk klassikertrumf
   Feltet tæller i alt fire danskere, idet Martin Mortensen skal søge at
   yde Fabian Cancellara assistance hos Leopard-Trek.
   Fire har vundet løbet tre gange
   Belgierne Achiel Buysse (1940, 1941 og 1943), Eric Leman (1970, 1972 og
   1973), Johan Museeuw (1993, 1995 og 1998) samt italieneren Fiorenzo
   Magni (1949, 1950 og 1951) har vundet løbet tre gange.
   Blandt andre følgende ryttere er noteret for to sejre: Stijn Devolder,
   Tom Boonen, Peter van Petegem, Walter Godefroot, Jan Raas, Eddy Merckx,
   Rik van Steenbergen, Rik van Looy og Edwig van Hooydonck.
   Matti Breschel nr. 15 sidste år
   De seneste 10 års vindere af Flandern Rundt: 2001: Gianluca Bortolami,
   Italien. 2002: Andrea Tafi, Italien. 2003: Peter van Petegem, Belgien.
   2004: Steffen Wesemann, Tyskland. 2005 og 2006: Tom Boonen, Belgien.
   2007: Alessandro Ballan, Italien. 2008 og 2009: Stijn Devolder,
   Belgien. 2010: Fabian Cancellara, Schweiz.

   LÆS OGSÅ[100]Cancellaras motor tunes til en ekstra klassiker
   Sidste års facit: 1. Fabian Cancellara, 2. Tom Boonen 1.15 minut, 3.
   Philippe Gilbert 2.11, 4. Björn Leukemans 2.15, 5. Tyler Farrar 2.35,
   6. George Hincapie, 7. Roger Hammond, 8. Maxim Iglinskiy, 9. Danilo
   Hondo, 10. William Bonnet.
   Matti Breschel, der i 2009 blev nr. 6, sluttede sidste år på 15.
   pladsen.
   Rolf Sørensen eneste danske vinder
   Rolf Sørensen er den eneste dansker, der har vundet Flandern Rundt. Det
   skete i 1997, da franskmanden Fréderic Moncassin og italieneren Franco
   Ballerini måtte tage til takke med de to andre podieplaceringer.

   Danmarks mest sejrende professionelle cykelrytter gennem tiderne er i
   sine 13 øvrige starter noteret for følgende placeringer: 1987: 65.
   1988: 34. 1989: 4. 1991: 3. 1992: 83. 1993: 15. 1995: 22. 1996: 11.
   1998: 20. 1999: 16. 2000: 14. 2001: 4. 2002: 6.
   Verdensranglistens nr. 1 med i feltet
   Dagens styrkeprøve er den syvende af de 27, der tæller med til
   verdensranglisten. Stillingen ser i øjeblikket således ud: 1. Matthew
   Goss, Australien (HTC-Highroad) 203, 2. Michael Scarponi, Italien
   (Lampre) 202, 3. Cadel Evans, Australien (BMC) 128, 4. Tony Martin,
   Tyskland (HTC-Highroad) 108, 5. Alberto Contador, Spanien (Saxo
   Bank-SunGard) 106, 6. Cameron Meyer, Australien (Garmin Cervélo) 106,
   7. Ivan Basso, Italien (Liquigas) 92, 8. Andreas Klöden, Tyskland
   (RadioShack) 88, 9. Fabian Cancellara, Schweiz (Leopard-Trek) 86, 10.
   Philippe Gilbert, Belgien (Omega Pharma-Lotto) 86.

   LÆS OGSÅ[101]Cancellara afvist i dramatisk klassiker
   Af disse er Goss, Cancellara og Gilbert til start i Ronde van
   Vlaanderen, hvor der gives følgende point til de 10 første: 100, 80,
   70, 60, 50, 40, 30, 20, 10 og 4. Det indebærer altså, at Matthew Goss
   under alle omstændigheder bevarer førstepladsen.
   Næste arrangement i løbsserien er Baskerlandet Rundt fra 4. til 9.
   april.
