Cancellara er superfavorit i jagt på klassikersucces

Den schweiziske stjerne strutter af selvtillid inden Flandern Rundt.
   Lige til det sidste handler al favoritsnak i forbindelse med Flandern
   Rundt om, hvorvidt det overhovedet kan lade sig gøre at hindre det
   schweiziske fænomen Fabian Cancellara i at vinde for andet år i træk.
   Det er ikke mindst den 30-årige Leopard-Trek kaptajns tilintetgørelse
   af rivalerne i forrige lørdags E3 Prijs Vlaanderen, som har kaldt
   billederne frem af sidste sæsons forrygende opvisninger i både Flandern
   Rundt og Paris-Roubaix og tilført den formidable tempomaskinens i
   forvejen svulmende image en ny dimension af uovervindelighed.

   FAVORITTER OG FAKTA[98]Riis har en trumf til at udfordre Cancellara
   Og selv om Cancellara ikke forfalder til at skryde selvforherligende
   inden morgendagens prestigemættede udfordring, lægger han heller ikke
   skjul på, at han tror, han kan gentage kunststykket, om end der ikke
   nødvendigvis bliver tale om en tro kopi.
   Mere frisk og motiveret end for en uge siden
   »Da jeg angreb sidste år på Muren i Gerardsbergen, var det ikke noget,
   jeg havde planlagt. Løbet udviklede sig bare på en måde, så det kom
   helt naturligt«, fortæller Cancellara.
   »Jeg handlede instinktivt og det førte så til, at alle nu kan huske,
   hvordan jeg bare kørte fra Tom Boonen, men der er absolut ikke tale om,
   at jeg går med tanker om at lave noget tilsvarende i år. Det ville da
   være dejligt, hvis det kunne lade sig gøre, men løbet kan sagtens komme
   til at forme sig helt anderledes«.

   LÆS OGSÅ[99]Saxo Banks tempokonge sejrede i Flandern
   »Jeg ved imidlertid med mig selv, at jeg har forberedt mig perfekt. Jeg
   har opholdt mig hjemme hos familien siden sejren for en uge siden, og
   nu er jeg tilbage. Jeg er helt klar i hovedet, og jeg føler mig
   friskere og mere motiveret, end da jeg vandt E3 Prijs Vlaanderen. Så må
   vi se, hvor langt det rækker«.
   Husker endnu da kæden knækkede
   Selv om Cancellaras selvtillid er i orden, er han også udmærket klar
   over, at tilfældigheder kan knuse alle skønne forhåbninger.

   LÆS OGSÅ[100]Cancellara overtrumfer mytiske legender
   Som det f.eks. skete for to år siden, da han også var i kanonform og
   mødte frem med højtflyvende drømme, som fortonede sig i det fjerne, da
   han måtte vandre op ad Koppenberg med en knækket kæde om halsen.
   Håber på duel mellem Boonen og Cancellara
   Det skorter ikke på udfordrere til Cancellara, og først og fremmest
   håber de cykelbegejstrede belgiere på, at løbet vil udvikle sig til en
   gigantisk duel mellem schweizeren og deres nationale idol Tom Boonen
   (Quick Step).
   Den 30-årige eksverdensmester og dobbelte vinder af Flandern Rundt – i
   2005 og 2006 – bidrog til at skrue forventningerne i vejret i den
   retning, da han i søndags spurtede sig til succes i Gent-Wevelgem.
   Boonens boss har opskriften på succes
   Og Boonens boss Patrick Lefevere, der i sit mangeårige virke i
   cykelsporten har været med til at skabe talrige klassikervindere, mener
   at have opskriften på, hvordan Cancellara kan neutraliseres
   »Det gælder om at få isoleret Cancellara så hurtigt som muligt, og jeg
   sætter et spørgsmålstegn ved, hvor slagkraftig truppen omkring
   schweizeren egentlig er«, siger Lefevere.

   LÆS OGSÅ[101]Cancellaras motor tunes til en ekstra klassiker
   »Hvis vi kan få elimineret hans holdkammerater, så han er alene til
   sidst, forudser jeg, at det blive én mands kamp mod alle de andre. Og
   der er vel trods alt grænser for, hvor mange gange selv en Fabian
   Cancellara alene kan hente de andre«.
   »Vi skal køre offensivt for at fremkalde denne situation, men det
   kræver naturligvis også, at andre hold gør det. Men f.eks. Omega
   Pharma-Lotto med Philippe Gilbert og Garmin Cervélo med Thor Hushovd,
   Tyler Farrar og Heinrich Haussler må jo have de samme interesser, som
   vi har«.
   Respekt blandt konkurrenterne
   Når Patrick Lefevere fremstiller det på denne måde, lyder det
   forholdsvis simpelt at få ram på Cancellara. Men teorien kan meget nemt
   komme til kort overfor den virkelighed, som en Cancellara på toppen er
   i stand til at fremtrylle.

   LÆs OGSÅ[102]Cancellara og storebror Schleck får danske bosser til at
   juble
   Og der er er da også en udstrakt grad af respekt for schweizeren blandt
   konkurrenterne, hvilket eksempelvis fremgår af de udtalelser den
   belgiske triumfator fra 2008 og 2009 Stijn Devolder (Vacansoleil) er
   fremkommet med.
   Øjnene var ved at trille ud af hovedet
   »Det, jeg på nærmeste hold oplevede Cancellara præstere i lørdags, er
   det mest imponerende, jeg nogen sinde har set«, konstaterer Devolder.
   »Jeg fornemmede helt klart, at øjnene var ved at trille ud af hovedet
   på alle i den gruppe, han bare kørte fra 18 km fra mål. Hvis han er i
   samme form i morgen, bliver det svært for os andre, for i lørdags var
   han endnu stærkere, end da han vandt de to klassikere sidste år«.

   LÆS OGSÅ[103]Cancellara skal redde foråret for Riis' gamle venner
   »Det ændrer imidlertid ikke ved, at jeg har troen på, jeg kan vinde.
   Jeg har slået til i løbet to gange, uden at jeg egentlig var kaptajn og
   havde noget til decideret at hjælpe mig. Den situation er en anden nu,
   hvor alt på Vacansoleil er gearet til at bakke mig op«.
