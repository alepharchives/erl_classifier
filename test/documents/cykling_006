Giro-bossen: Vi kører 400 km i Danmark næste år

Mere end en tiendedel af Giro d'Italias distance afvikles i 2012 på jyske
landeveje.
   På den store aprilsnardag konfirmeredes et af de mest spændende rygter
   i dansk cykelsport gennem tiderne i dag som en klokkeklar kendsgerning.
   Starten på Giro d'Italia 2012 afvikles fra 5. til 7.maj med Herning og
   Horsens som centrum, og det var cheferne for den næststørste af de tre
   gigantiske nationale rundture, Giro d’Italia, løbsdirektør Angelo
   Zomegnan og den administrerende direktør for hele RCS Sport koncernen –
   virksomheden, der med tilknytning til avisen La Gazzetta dello Sport
   står for en stribe store idrætsarrangementer – Giacomo Catano, der
   bekræftede, at Danmark bliver rammen om denne exceptionelle begivenhed.
   Samarbejde mellem Herning og Horsens
   »Vi afvikler en enkeltstart 5. maj i Herning. Vi opererer ikke med
   begrebet prolog, fordi det antyder, at der er tale om en optakt til
   noget større. Men for os er den indledende tidskørsel mindst ligeså
   væsentligt som det, der følger efter. Derfor er der tale om 1. etape«,
   forklarer Angelo Zomegnan på dagens pressemøde i Forum Horsens.

   LÆS OGSÅ[98]Borgmester om Giroen: Ikke en aprilsnar
   Lanceringen af nyheden var henlagt til den østjyske arena, selv om
   initiativet til at få Giroen til Danmark er udsprunget i Herning.
   Hen ad vejen er der imidlertid etableret et tæt samarbejde om projektet
   mellem de to store jyske kommuner, hvis to borgmestre Jan Trøjborg og
   Lars Krarup da også var fælles værter for præsentationen.
   Washington på ventelisten
   »Jeg kan ikke sige, at jeg blev overrasket, da jeg fik henvendelsen fra
   Danmark, for jeg havde længe hørt, at der var planer om at lave noget
   stort i Jylland. Oprindelig gik forespørgslen på at få starten i 2013,
   men jeg syntes ikke, der var grund til at vente«, siger Zomegnan.

   LÆS OGSÅ[99]Herning vandt Giro-starten i 2012
   »Adskillige andre byer var også inde i billedet. Bl.a. har Washington
   DC været stærkt interesseret, og vi forhandler stadig med amerikanerne,
   men på længere sigt. De danske planer var så godt udarbejdede, at vi
   foretrak dem«.
   Tre etaper i Danmark
   »Nu skal vi i gang med detaljerne, men jeg kan sige så meget, at der
   vil blive tilbagelagt omkring 400 km på de danske landeveje, hvilket
   betyder, at mere end en tiendedel af Giroens samlede distance afvikles
   i Danmark«.

   LÆS OGSÅ[100]DR: Giro d'Italia får start i Herning næste år
   »Sidste år i Holland kørte vi også tre etaper, men de startede alle i
   Amsterdam. Næste år bliver det lidt anderledes. Ud over enkeltstarten
   begynder og slutter 2. etape også i Herning, mens 3. etape får start og
   mål i Horsens«.
   Hviledag efter besøget i Danmark
   »Derefter går turen tilbage til Italien, hvor 8. maj bliver hviledag,
   og så fortsætter det, vi selv og massevis af cykelentusiaster kalder
   verdens bedste cykelløb. Jeg har respekt for andre arrangører og ved da
   udmærket, hvad der er verdens største løb. Men det ændrer ikke på min
   opfattelse af, hvad der er det bedste«, fastslår Angelo Zomegnan med et
   smil.

   LÆS OGSÅ[101]Contador styrker Riis-troppernes klassikerchancer
   »Og så vil jeg da gerne fremhæve, at det ikke kun er Danmark, som kan
   nyde godt af Giro-starten. Jeg ser det som en mulighed for også Norge,
   Sverige og Tyskland til at komme tættere på de helt store
   begivenheder«.
