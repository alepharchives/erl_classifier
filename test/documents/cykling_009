Dansk nedtur da 77 mand blev smidt på porten

Alex Rasmussen var blandt de mange, der kom i mål udenfor tidsgrænsen i
belgisk etapeløb.

   Alle forhåbninger om et dansk topresultat på den afsluttende
   enkeltstart i Driedaagse De Panne, hvor Alex Rasmussen (HTC-Highroad)
   tillagdes gode chancer for at hævde sig, spoleredes allerede nogle
   timer, inden etapen overhovedet gik i gang.
   For på den formiddagsudfordring, som deltagerne skulle igennem inden
   kampen mod klokken, tog hovedparten af feltet den så meget med ro, at
   langt over halvdelen af aktørerne simpelthen blev smidt ud af løbet.
   Lod ikke nåde gå for ret
   Mens den 23-årige italiener Jacopo Guarnieri (Liquigas) kørte hjem til
   en flot spurtsejr, nåede ikke færre end 77 af konkurrenterne først i
   mål mere end 25 minutter senere.
   Dermed havde de overskredet tidsgrænsen for etapen med syv minutter, og
   selv om de måske havde håbet på, at kommissærerne ville lade nåde gå
   for ret, netop fordi der var tale om så stort et antal, skulle det vise
   sig, at de havde forregnet sig.

   LÆS OGSÅ[98]Dansk drøm om samlet topplacering er knust
   Samtlige 77 blev strøget af startlisten, og så hjalp det ikke Alex
   Rasmussen meget, at han registreredes som første mand i den gruppe, der
   var for sent på den.
   Belgier scorede dobbelttriumf
   Dermed var der kun 56 ryttere tilbage til den 14,7 km lange
   enkeltstart, som indbragte den 29-årige belgier Sébastien Rosseler
   (RadioShack) dobbelttriumf.
   Rosseler var nemlig til sin egen store overraskelse klart hurtigst i
   temporidtet, idet han slog hollænderen Lieuwe Westra (Vacansoleil) og
   sin 20-årige polske holdkammerat, den tidligere juniorverdensmester i
   disciplinen, Michal Kwiatkowski med 14 sekunder.

   LÆS OGSÅ[99]Klassikerspecialist er færdig efter voldsomt styrt
   Det betød, at belgieren sejrede sammenlagt seks sekunder foran Westra,
   mens Kwiatkowski besatte den sidste podieplads yderligere otte sekunder
   efter.
   Troede, rivalen ville vinde
   »Egentlig regnede jeg inden starten slet ikke med, at benene ville
   fungere ordentligt ovenpå formiddagens etape«, siger Sébastien
   Rosseler.
   »Jeg var overbevist om, at Westra ville vinde. Han har på de foregående
   etaper gjort indtryk af at være løbets stærkeste rytter, men da jeg
   først kom i gang, var der jo ingen problemer«.

   LÆS OGSÅ[100]Færdig OL- og VM-helt skal skabe ny dansk succes
   Belgieren, der blev nr. 2 på enkeltstarten efter Stijn Devolder ved de
   nationale mesterskaber sidste år, sejrede i 2010 i Brabantse Pijl og på
   en etape i Volta ao Algarve, hvor han i øvrigt blev nr. 3 på
   enkeltstarten efter spanierne Luis Leon Sanchez og Alberto Contador.
