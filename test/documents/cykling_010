
DR: Giro d'Italia får start i Herning næste år

Ifølge Danmarks Radio skal starten på det italienske etapeløb i 2012 afvikles
i Jylland.

   Herning har tidligere forsøgt at blive startby for Tour de France. Uden
   held.

   Nu ser det ud til, at et andet stort etapeløb, Giro d'Italia, kommer
   til heden. Ifølge DR Sporten vil Herning blive startby for Giro
   d'Italia i 2012.

   Ifølge DR er Herning blevet valgt på bekostning af Monaco og Washington
   DC, der også har lagt billet ind på at blive en del af løbet.

   LÆS OGSÅ[98]Contador styrker Riis-troppernes klassikerchancer

   Der er indkaldt til pressemøde i Horsens i morgen, og ifølge Hernings
   borgmester, Lars Krarup (V), vil det her blive annonceret, at en stor
   sportsbegivenhed kommer til Herning. Hvilken sportsbegivenhed vil han
   ikke komme ind på.

   Ifølge DR skal Horsens også involveres på den ene eller anden måde.

   Cykelboss: Vil være kæmpestort
   Da det sidste år kom frem, at Herning var interesseret i at blive
   startby for Giro'en, spåede direktør i Danmarks Cykle Union Jesper
   Worre byen gode chancer.

   »Giro'en er ikke Tour de France, men det er tæt på, så det er en af de
   helt store begivenheder. Det er kæmpestort, og feltet er præcist lige
   så godt som i Tour'en. Omtalemæssigt og mediemæssigt er det næsten også
   på niveau«, sagde Jesper Worre i august sidste år til Børsen.
