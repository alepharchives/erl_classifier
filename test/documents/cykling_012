Klassikerfavorit står af i utide

Den dobbelte vinder af Flandern Rundt Stijn Devolder fuldfører ikke belgisk
etapeløb.
   Som vinder af Ronde van Vlaanderen i 2008 og 2009 hører den regerende
   belgiske mester Stijn Devolder (Vacansoleil) hjemme blandt de mest
   fremtrædende favoritter i den 95. udgave af klassikeren, som afvikles
   på søndag.
   Den 31-årige Devolder, der efter tre sæsoner hos Quick Step nu
   fortsætter karrieren hos hollandske Vacansoleil, har ganske vist ikke
   gjort meget væsen af sig, siden han i 2009 kom alene til målet i
   Meerbeke 59 sekunder foran den nærmeste store forfølgergruppe anført af
   Heinrich Haussler og Philippe Gilbert og med Matti Breschel på en
   sjetteplads.
   Dobbelt national mester
   Belgieren eneste sejre siden den triumf hjemførtes ved de nationale
   mesterskaber både på enkeltstarten og i linjeløbet, men han har her i
   foråret flere gange meget klart givet indtryk af, at hans hidtidige
   optræden målrettet har været planlagt efter at skulle toppe på søndag.
   Netop derfor valgte Stijn Devolder også at sige farvel til Driedaagse
   De Panne i utide her til formiddag. Han var egentlig klar til den 111
   km lange etape med start og mål i De Panne, men dårligt vejr og
   eftervirkningerne fra et styrt i går, hvor han slog albuen, førte altså
   til beslutningen om at blive i bussen for ikke at løbe yderligere
   risiko inden på søndag.
   Flere andre topnavne sagde farvel i utide
   Han var ikke den eneste af de fremtrædende navne i Driedaagse De Panne,
   som foretrak at sige stop her til morgen.
   Det gjaldt også italieneren Filippo Pozzato (Katusha), landsmanden og
   eksverdensmesteren Alessandro Ballan (BMC) og det slovakiske stortalent
   Peter Sagan (Liquigas), som ellers lå nr. 5 i det samlede klassement.
   For alle gælder det, at de har store ambitioner i Ronde van Vlaanderen.
   Italiensk etapesejr
   Formiddagens etape i Driedaagse De Panne mindede - bortset fra det
   dårlige vejr - en del om den foregående.
   Feltet splittedes kraftigt i sidevinden, flere udbrydere forsøgte sig,
   og den sidste, liutaueren Tomas Vaitkus (Astana), blev hentet indenfor
   den sidste kilometer.
   Med et eksplosivt antrit på de afsluttende 150 meter susede den
   23-årige italiener Jacopo Guarnieri (Liquigas) først over stregen en
   anelse foran gårsdagens sejrherre russeren Denis Galimzyanov (Katusha).
   Ny mand i førertrøjen
   Guarnieri hører til flokken af fremadstormende, unge italienske
   sprintere. Sidste år slog han også til på en etape i Belgien - i
   Circuit Franco-Belge - ligesom han er noteret for to etapegevinster i
   Polen Rundt.
   Belgieren Bert De Backer (Skil-Shimano) sikrede sig to bonussekunder
   undervejs, hvilket indebærer, at han erobrede førertrøjen fra
   hollænderen Lieuwe Westra (Vacansoleil). De to var inden etapen noteret
   for samme tid.
