Dansk drøm om samlet topplacering er knust

Hollænder erobrede førertrøjen og er nu favorit til den endelige sejr i
belgisk etapeløb.
   Efter en begivenhedsrig dag med flere udbrud kunne den 24-årige russer
   Denis Galimzyanov (Katusha) række armene jublende i vejret som vinder
   af den 219 km lange 2. etape i Driedaags De Panne fra Oudenaarde til
   Koksijde, da 64 ryttere kom samlet til mål trods den omfattende
   angrebsiver.
   Nærmest til at true russeren var den 22-årige tyske debutant John
   Degenkolb (HTC-Highroad), der allerede har stillet sin spurtstyrke
   sejrrigt til skue to gange tidligere i denne sæson, og den et år yngre
   slovakiske himmelstormer Peter Sagan (Liquigas).
   Udbrud neutraliseret kort før mål
   Først umiddelbart inden 1.000 meter mærket blev den sidste af
   lykkeridderne, hollænderen Arnoud van Groen (Verandas Williams),
   hentet. Han var gået i offensiven sammen med franskmanden Jimmy
   Engoulvent (Saur-Sojasun) og belgieren Guillaume van Keirsbulck (Quick
   Step), da der manglede cirka 50 km.Allerede da var der stor spredning i
   feltet, men hollænderen havde tilsyneladende ikke overvældende tiltro
   til det fælles fremstød, for 14 km fra mål forsøgte han sig alene.
   Van Groen kæmpede heroisk, men der var for store sprinterinteresser til
   stede i det jagtende felt, til at hollænderen kunne modstå
   forfølgelsen.
   Første sejr på højeste niveau
   Det var Galimzyanovs første triumf på højeste niveau, hvor han har
   boltret sig, siden det russiske Katusha-mandskab i sin nuværende
   skikkelse etableredes i 2009.
   Inden havde Galimzyanov kørt for holdet af samme navn, som opererede på
   væsentligt lavere plan, og her noteredes han for adskillige sejre i en
   række mindre løb.
   Ny mand i førertrøjen
   Hollænderen Lieuwe Westra (Vacansoleil) overtog førertrøjen fra
   tyskeren André Greipel (Omega Pharma-Lotto), der var blandt de mange,
   som kørtes anseligt agterud, da sidevinden greb afgørende ind i
   begivenhederne.
   Den skæbne overgik også Alex Rasmussen (HTC-Highroad), der kom i mål i
   samme gruppe som Greipel og yderligere cirka 35 mand med et minus på
   5.09 minutter.
   Dansk chance for fint enkeltstartsresultat
   Dermed er mulighederne for en dansk samlet slutplacering i top gået
   tabt. Den syntes ellers indenfor rækkevidde, eftersom løbet slutter i
   morgen eftermiddag med en 14,7 km enkeltstart.
   Med mindre de forudgående strabadser ? rytterne skal også ud på 111 km
   om formiddagen ? skulle Alex Rasmussen dog have fine muligheder for at
   hævde sig i temporæset på den flade rute.
   En væsentligt større favorit til at gøre sig gældende i klassementet
   end danskeren var englænderen Bradley Wiggins (Sky), men også han satte
   5.09 minutter til.
   Hollænder favorit til den endelige sejr
   Favorit til at vinde løbet er nu Lieuwe Westra, selv om belgieren Bert
   De Backer (Skil-Shimano) er noteret for nøjagtig samme tid. Desuden er
   der kun otte sekunder mellem nr. 1 og nr. 54 i klassementet.
   Hollænderen har dog tidligere demonstreret, at han er i besiddelse af
   fremragende tempoevner. I denne sæson er han således blevet nr. 2 på
   enkeltstarten i Volta ao Algarve slået med fem sekunder af tyskeren
   Tony Martin (HTC-Highroad), og i Paris-Nice blev det til en sjetteplads
   i den krævende disciplin.
   I sidste års Driedaagse De Panne var skotten David Millar ene om at
   kunne slå Westra på enkelstarten. Hollænderen sluttede ved den
   lejlighed som samlet nr. 5, fordi han inden kampen mod uret havde sat
   for meget tid til.
