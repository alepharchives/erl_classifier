Rasmussen-holdet er irriteret på DCU-bossen

Der er stærkt modstridende meninger om, hvordan den sidste plads til
cykelløbet Danmark Rundt skal uddeles.
   Der tegner sig en ny konflikt om fordelingen af pladser til det største
   danske cykelløb Post Danmark Rundt, hvor de to danske hold Christina
   Watches-Onfone og Team Energi Fyn skal kæmpe om den sidste billet.

   Udtagelsen skal foregå på landevejen ud fra princippet: Det hold, der
   klarer sig bedst i fem danske væddeløb, får billetten.

   På Christina Watches-Onfone mener man, at det udelukkende handler om
   objektivitet og resultater. Men DCU-direktør, Jesper Worre, fastholder,
   at bredde og subjektivt også spiller ind.

   »Det, Jesper Worre (direktør, DCU) siger, er fuldstændig 100 procent
   imod vores aftale, og det har Tom Lund (formand, DCU) også præciseret.
   Hvis Jesper Worre kom til at sige det en gang mere, er det stadig
   forkert«, siger leder på Christina Watches, Claus Hembo.

   LÆS OGSÅ[97]DCU og Michael Rasmussen slutter fred

   DCU har på skrift meddelt, at pladsen bliver tildelt det af de to hold,
   som klarer sig bedst i fem væddeløb på hjemlig grund: To UCI-løb, to
   Post Cup-løb og et DM for U23.

   Men spørgsmålet om, hvem der klarer sig bedst, er kilde til uenighed.
   For hvordan måler man det?

   Ifølge Jesper Worre spiller der i denne konkrete sammenhæng som altid
   en subjektiv vurdering ind.

   »Det nytter ikke noget, at man har en rytter, der vinder Post Cuppen,
   hvis alle andre udgår. Det handler om resultater og bredde. Det er en
   subjektiv vurdering, og det har vi aldrig lagt skjul på«, siger
   DCU-direktør, Jesper Worre.

   LÆS OGSÅ[98]Michael Rasmussen satser kraftigt på Danmark

   Præcis ordet 'subjektiv' har en stærk allergisk virkning på Claus
   Hembo.

   »Aftalen er 100 komma nul, nul procent sportslig. Der er intet andet
   kriterium overhovedet. Der er ikke noget med bredde eller noget andet.
   Der er ikke noget som helst subjektivt overhovedet i denne aftale«,
   siger Hembo.

   Tom Lund, som har indgået aftalen med Claus Hembo, mener, at sandheden
   ligger et sted mellem lederen på Rasmussens cykelhold og løbsdirektør
   Jesper Worre.

   ritzau
