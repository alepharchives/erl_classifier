Contador styrker Riis-troppernes klassikerchancer

Den spanske superstjerne sørger for markant avancement til Saxo Bank-SunGard
på holdenes verdensrangliste.
   Samtidig med at Alberto Contador sunder sig ovenpå et krævende Vuelta a
   Catalunya og nu har to uger med intens træning, inden han atter skal i
   aktion i Vuelta Castilla y León fra 13. til 17. april, har den spanske
   superstjerne hjulpet de holdkammerater fra Saxo Bank-SunGard, der på
   søndag stiller til start i klassikeren Ronde van Vlaanderen til klart
   bede vilkår.
   Sejren i søndags i Barcelona indebar nemlig et mærkbart avancement for
   det danske mandskab på verdensranglisten, og det får betydning for den
   plads, holdets servicevogn tildeles i den belgiske klassiker.
   Og i kappestrid på smalle, stejler veje og udfordrende
   brostensstrækninger, kan det spille afgørende ind, når en maskinskade
   skal udbedres så hurtigt som muligt.
   Direkte ind på femtepladsen
   Selv strøg Contador direkte ind på en femteplads med 106 point i det
   individuelle globale hierarki, der fortsat føres af australieren
   Matthew Goss (HTC-Highroad) med 203, ét enkelt point foran nr. 2 i
   Volta a Catalunya, italieneren Michele Scarponi (Lampre), mens den
   australske eksverdensmester Cadel Evans (BMC) og det tyske stortalent
   Tony Martin (HTC-Highroad) følger med henholdsvis 128 og 108 point.
   Nok så væsentligt for Saxo Bank-SunGards udgangspunkt i søndagens opgør
   på de belgiske landeveje er det imidlertid, at Contador med sine point
   har sørget for en forbedring fra 17. til 11. pladsen på holdenes
   verdensrangliste.
   Den helt store favorit i Giro d’Italia
   Det er den mest markante fremrykning blandt de 18 firmahold med ProTeam
   status - de eneste, der registreres på verdensranglisten - hvor
   HTC-Highroad indtager en suveræn førsteplads med 371 point, mens Lampre
   på andenpladsen er noteret for 249.
   Saxo Bank-SunGard ligger med 119 point umiddelbart efter Leopard-Trek,
   der har scoret 158. For Bjarne Riis? kollektiv har foruden Contador
   også den argentinske sprinter Juan José Haedo med ni point samt
   australierne Baden Cooke og Richie Porte med hver to bidraget til
   kontoen.
   Næste gang, Alberto Contador får mulighed for at styrke sin og holdets
   position på ranglisten, bliver sandsynligvis i Flèche Wallonne 20.
   april, og derefter kan han sørge for den helt store pointhøst i Giro
   d?Italia fra 7. til 29. maj, hvor han møder frem som klar favorit til
   at gentage sejren fra 2008.
   Sammentømret trup til næste opgave
   I Ronde van Vlaanderen - det syvende af de 27 løb, der giver point til
   verdensranglisten - præsenterer Saxo Bank-SunGard den trup, der nu har
   gjort fælles sag i flere uger.
   Det drejer sig om belgieren Nick Nuyens, der umiddelbart må tillægges
   de bedste chancer, svenskeren Gustav Larsson, polakken Jaroslaw Marycz,
   italieneren Matteo Tosatto, australierne Baden Cooke og David Tanner
   samt Michael Mørkøv og Kasper Klostergaard.
   Til den efterfølgende søndags Paris-Roubaix foretages en enkelt
   ændring, idet australieren Luke Roberts erstatter Nick Nuyens.
