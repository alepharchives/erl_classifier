Klassikerspecialist er færdig efter voldsomt styrt

Belgieren Leif Hoste bliver næppe klar til at indtage vigtig rolle i Ronde
van Vlaanderen.
   Blandt de professionelle cykelmandskaber hersker der delte meninger om,
   hvor vidt etapeløbet Driedaagse De Panne, der indledtes i dag med sejr
   til tyskeren André Greipel (Omega Pharma-Lotto), udgør en gavnlig
   forberedelse til søndagens store klassiker Ronde van Vlaanderen.
   En del sportsdirektører mener, at løbet ganske enkelt er for
   risikobetonet så kort tid inden den langt væsentligere opgave, og den
   teori bekræftedes i dag desværre på barsk manér, da en af de aktører,
   som var tiltænkt en betydelig rolle på søndag, belgieren Leif Hoste
   (Katusha), blev sat ud spillet.
   Tiltænkt vigtig hjælperrolle
   Ganske vist regnedes den 33-årige Hoste ikke til inderkredsen af
   favoritter i Ronde van Vlaanderen, men han har et så gennemgribende
   kendskab til udfordringens specielle karakter ? han blev nr. 2 i både
   2004, 2006 og 2007 ? at han var tiltænkt jobbet som en særdeles
   værdifuld hjælperytter for Katusha-mandskabets fremtrædende trumf,
   italieneren Filippo Pozzato.
   Det bliver der dog næppe noget af nu, for Leif Hoste styrtede voldsomt
   cirka 55 km fra mål på den 194 km lange 1. etape fra Middelkerke til
   Zottegem og blev omgående bragt til hospitalet. Han havde slået hovedet
   slemt, og specielt gik det ud over kæben, ligesom nogle tænder blev
   ødelagt.
   På den baggrund anses det for så godt som sikkert, at Leif Hoste er ude
   af stand til at stille op på søndag.
   Udbrydere holdt lige netop hjem
   På dagens etape lykkedes det lige netop en udbryderkvartet at holde
   hjem foran et hidsigt jagtende hovedfelt på 108 af de 177 fuldførende
   ryttere.
   Sidste sæsons mest vindende pedalatlet André Greipel skilte sig sammen
   med hollænderen Lieuwe Westra (Vacansoleil), kasakheren Dmitri Muravjev
   (RadioShack) og russeren Vlaidimir Gusev (Katusha) ud fra en lidt
   større gruppe med 23 km tilbage, og de placerede sig i nævnte
   rækkefølge.
   Der blev gjort flere forsøg på at hente de fire, og forfølgerne nåede
   slutteligt så tæt på, at de noteredes for samme tid som Greipel, der
   benyttede sin spurtstyrke til på det sidste par hundrede meter klart at
   distancere konkurrenterne.
   Franskmanden Romain Feillu (Vacansoleil), slovakken Peter Sagan
   (Liquigas) og australieren Allan Davis (Astana) var hurtigst i det
   hovedfelt, hvor femtepladsen stod på spil.
   Spændende perspektiver for Alex Rasmussen
   Alex Rasmussen (HTC-Highroad) krydsede stregen som nr. 101 og fik
   dermed samme tid som Greipel.
   Hvis den 26-årige dansker også kan følge med på morgendagens etape,
   tegner der sig interessante perspektiver for hans muligheder i løbet.
   Driedaagse De Panne kan nemlig meget vel tænkes at blive afgjort på den
   17 km lange enkeltstart torsdag formiddag, og her skulle Alex Rasmussen
   have gode chancer for at hævde sig.
   Tre år blandt de mest vindende
   Med førstepladsen understregede 28-årige André Greipel, at han er ved
   at få den sejrsmaskine op i omdrejninger, som de seneste tre sæsoner
   har fremhævet ham som en af de mest vindende ryttere på den
   internationale cykelscene.
   Ganske vist var det kun Greipels anden gevinst, Greipel i tjeneste hos
   den ny belgiske arbejdsgiver Omega Pharma-Lotto ? den første hentede
   han på en etape i Volta ao Algarve ? men den peger frem mod, at
   tyskeren nok atter skal markere sig som en af de meste succesrige
   vindertyper.
   Sidste år hjemførte han 21 sejre, i 2009 blev det til 20 ? kun overgået
   af den daværende HTC-Columbia holdkammerat Mark Cavendish ? og i 2008
   blev han med 14 gevinster nr. 3 på vinderlisten efter Cavendish og
   belgieren Tom Boonen (Quick Step).
