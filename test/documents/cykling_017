Cancellaras motor tunes til en ekstra klassiker


Den fænomenale schweizer føjer Amstel Gold Race til sit forårsprogram.

   Med Fabian Cancellaras suveræne opvisning i lørdagens E3 Prijs
   Vlaanderen sendte han et klart signal til rivalerne om, hvad de har i
   vente i de forestående klassikere.
   Styrkedemonstrationen, da den 30-årige schweizer tordnede de sidste 17
   km alene mod målet i Harelebeke efter inden på egen hånd trods tre
   maskinskader at have hentet et par foranliggende grupper, fremkaldte
   straks erindringsbilleder fra sidste års fænomenale bedrifter i Ronde
   van Vlaanderen og Paris-Roubaix, da han på tilsvarende storslået vis
   nedkæmpede al modstand.
   Forbereder sig hjemme i Schweiz
   Og tilsyneladende føler Cancellara, der jo også imponerede med
   andenpladsen i Milano-Sanremo, at hans menneskelige motor er så
   maksimalt tunet til den forestående periode, der traditionelt er en af
   de vigtigste for ham på året, at han har besluttet sig til at udvide
   satsningen med en uge.

   LÆS OGSÅ[97]Mysteriet om Cancellaras 'motor' menes løst
   »Fabian er i øjeblikket hjemme i Schweiz, hvor han forbereder sig til i
   første omgang Ronde van Vlaanderen, og han har meddelt, at alt forløber
   så planmæssigt, at han vælger også at stille til start i Amstel Gold
   Race«, fortæller schweizerens chef på det luxembourgske Leopard-Trek
   mandskab, direktør Brian Nygaard, der kan glæde sig over, at antallet
   af sejre i weekenden øgedes fra to til fem takket være Cancellaras
   triumf i Belgien og de to gevinster til Fränk Schleck i Critérium
   International på Korsika.
   Måske hjælper for Schleckbrødrene
   Amstel Gold Race, der afvikles 17. april, har ikke tidligere hørt
   hjemme på Cancellaras program, hvor han efter Paris-Roubaix snuppede en
   pause inden genopbygningen af formen frem mod Tour de France.
   Og hans rolle i det hollandske storløb kan da også meget vel tænkes at
   blive en anden end i de to nærmeste forestående klassikere, hvor han
   givetvis vil blive superfavorit.
   I Amstel Gold Race råder Leopard-Trek imidlertid også over de
   luxembourgske brødre Fränk og Andy Schleck, og det er langt fra
   usandsynligt, at Cancellara ved den lejlighed optræder som
   luksushjælper for de to.
   Vigtigt at profilerne slog til
   »Det er uhyre vigtigt for os, at to af vores mest fremtrædende
   profiler, har vist, at de formår at leve op til forventningerne«,
   konstaterer Brian Nygaard i forbindelse med den forgangne weekends
   præstationer.
   »Fabians og Fränks succes er kommet på det helt rigtige tidspunkt, for
   det er ingen hemmelighed, at vi manglede nogle sejre«.

   LÆS OGSÅ[98]Cancellara og storebror Schleck får danske bosser til at
   juble
   »Vi har hele tiden været fuldstændig overbevist om, at vores projekt
   nok skulle blive vellykket, men det er da dejligt at få det bekræftet i
   form af topresultater. Det er måske nok først og fremmest os selv, der
   har lagt mærke til, at den andenplads, Daniel Bennati sikrede sig i
   Gent-Wevelgem var den 11. af slagsen til vores ryttere hidtil i denne
   sæson. Det fortæller en hel del om, hvor tit vi har været med til at
   præge begivenhederne«
