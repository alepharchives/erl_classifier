Brian Holm roser sine to danskere efter uheldig dag

Lars Bak og Alex Rasmussen udførte opgaverne for et uheldsramt HTC-Highroad.
   Både Lars Bak, der var med hjem i den første gruppe, og Alex Rasmussen,
   som stod af undervejs, fik ros af deres chef på det amerikanske
   HTC-Highroad mandskab, landsmanden Brian Holm, efter Gent-Wevelgem.
   Ganske vist var holdet med stærke trumfer som den australske
   Milano-Sanremo triumfator Matthew Goss, den britiske spurtkanon Mark
   Cavendish og sidste års østrigske vinder Bernhard Eisel ikke i stand
   til at drive det til mere end en syvendeplads til Eisel, da godt 40
   mand kom samlet til mål med det belgiske nationalidol Tom Boonen (Quick
   Step) som spurtvinder foran Leopard-Treks italiener Daniele Bennati,
   amerikaneren Tyler Farrar (Garmin-Cervélo) og tyskeren André Greipel
   (Omega Pharma-Lotto).
   Leverede et godt stykke arbejde
   Men her spillede det afgørende ind, at Cavendish i to omgange blev sat
   ud af spillet.
   »Vi havde virkelig ikke heldet med os i dag, men det ændrer ikke på, at
   jeg synes, at rytterne leverede et godt stykke arbejde«, fastslår Brian
   Holm.
   »Cavendish punkterede, netop som løbet gik ind i den mest krævende
   fase, og jeg synes faktisk, at det var imponerende, at han var i stand
   til at få tilslutning til feltet igen«.
   »Det skyldtes ikke mindst et fremragende slid af Lars og Alex, men Mark
   selv beviste også, at han er i glimrende form. Ellers ville han aldrig
   have været i stand til at komme op igen i så kuperet et terræn, som
   jagten foregik i«.
   Cavendish uheldig endnu engang
   »Godt 20 km fra mål, var uheldet så atter ude efter ham. Der skete et
   større styrt, hvor han egentlig i første omgang slap fri, men så blev
   han påkørt bagfra af en spanier. På det tidspunkt blev der kørt så
   stærkt i forsøget på at hente en udbrydergruppe, at det var umuligt for
   ham at komme op igen«.
   »Matthew Goss var udgået tidligt. Han har i ugens løb klaget over at
   være sløj, og der var åbenbart ikke flere kræfter. Men i slutfasen
   havde vi stadig Eisel og Lars med fremme«.
   »Lars blev sat til at føre, og igen gjorde han det aldeles fremragende.
   Eisel vandt jo trods alt løbet sidste år, så det var ham, vi skulle
   satse på, men det lykkedes altså ikke«.
   Under Boonen succesen
   »Når det nu ikke kunne blive en af vores, der vandt, kan jeg bestemt
   godt unde Tom Boonen og Quick Step sejren. Holdet har i den seneste tid
   været udsat for voldsom krtik her i Belgien, hvor folk jo er vilde med
   cykelløb, men ikke rigtigt kan klare, når deres yndlinge ikke vinder«.
   »Både Boonen og Quick Step trængte virkelig til denne succes. Og så kan
   vi forhåbentlig lege med igen på søndag i Ronde van Vlaanderen«.
   Trods de markante energiudfoldelser på flere tidspunkter holdt Lars Bak
   sig blandt de 34, der fik noteret samme tid som Boonen, og danskeren
   krydsede stregen som nr. 21.
   Cooke bedst hos Saxo Bank-SunGard
   Hos Saxo Bank-SunGard lød meldingen inden starten på, at Baden Cooke
   var manden med de største chancer. Australieren var da også meget
   synlig undervejs, men i den afgørende dyst mellem nogle af verdens
   skrappeste afsluttere måtte han tage til takke med tiendepladsen.
   Italieneren Matteo Tosatto og belgieren Nick Nuyens fulgte lige efter
   de 35 første med et minus på ni sekunder, og i det hele taget kæmpede
   alle det danske mandskabs otte deltagere sig gennem strabadserne.
