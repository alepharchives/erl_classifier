Cancellara og storebror Schleck får danske bosser til at juble

Det luxembourgske storhold sikrer sig to flotte og tiltrængte triumfer i
Belgien og på Korsika.
   Forleden var det Bjarne Riis’ Saxo Bank-SunGard, der scorede
   dobbelttriumf, da Alberto Contador vandt kongeetapen i Volta a
   Catalunya, mens Nick Nuyens slog til i Dwars door Vlaanderen, og i dag
   diskede to af den danske Tour de France-vinders tidligere stjerner, det
   schweiziske tempofænomen Fabian Cancellara og den luxembourgske
   etapeløbsspecialist Fränk Schleck, op med tilsvarende bedrifter.

   LÆS ARTIKEL[98]Riis har nu også en stærk klassikertrumf
   Dermed fik Riis’ forhenværende nære medarbejdere og nuværende rivaler,
   Brian Nygaard og Kim Andersen – henholdsvis direktør og sportslig chef
   på det luxembourgske storhold Leopard -Trek lejlighed til at kaste sig
   ud i ligeså overstrømmende jubel som deres eksboss i onsdags.
   Sejrstallet fordoblet på en dag
   Og det er utvivlsomt kommet som en forløsning for både Nygaard og
   Andersen, at netop to af de nøglepersoner, der er så væsentlige for at
   det ambitiøse projekt opnår den ventede succes, ikke alene formåede på
   en enkelt dage at fordoble truppens antal af sejre, men også sender
   signaler om yderligere triumfer indenfor den nærmeste fremtid.
   I Cancellaras tilfælde var der i E3 Prijs Vlaanderen tale om en
   gentagelse af sidste års sejr, men den formede sig i den aktuelle
   udgave så overbevisende, at den må have givet alle de skeptikere, som i
   foråret 2010 mente, at schweizeren havde forsynet sin cykel med en
   motor, yderligere stof til eftertanke.
   Imponerede trods problemer
   For 30-årige Cancellara leverede en præstation, som var fuldt på højde
   med de storslåede opvisninger, han stillede til skue i Ronde van
   Vlaanderen og Paris-Roubaix.
   Det så ellers lidt problematisk ud for schweizeren på et tidspunkt med
   to punkteringer og anden maskinskade inden for et ganske kort tidsrum.
   Men da først alle de vanskeligheder var overstået, tog Cancellara
   magtfuldt sagen i egen hånd.
   Han indledte en solojagt på diverse udbrydergrupper, nedkæmpede dem
   systematisk, og da han var nået helt i front, sad han tydeligvis kun og
   ventede på en åbning.
   I mål med et minus forspring
   Den sørgede hollænderen Bram Tankink (Rabobank) for med et fremstød 17
   km fra mål. Omgående var Cancellara på hjul, og det tog ham kun et
   øjeblik at distancere en kramperamt hollænder, hvorefter schweizeren
   fortsatte alene og uimodståeligt.
   Cancellara kunne nyde succesen i fulde drag, for han krydsedes
   målstregen et minut før den første lille forfølgergruppe, hvor spurten
   vandtes af belgieren Jurgen Roelandts (Omega Pharma-Lotto) foran
   russeren Vladimir Gusev (Katusha).
   Mørkøv med i langt udbrud
   Saxo Banks bedste blev svenskeren Gustav Larsson, der blev nr. 12 med
   et minus på 1.06 minut, men den mest synlige rytter fra det danske
   mandskab var i en meget lang periode Michael Møørkøv.
   Den 25-årige slider deltog i et langt udbrud, hvor blandt andre også
   Leopard-Treks Stuart O’Grady befandt sig. Da Mørkøv først var blevet
   hentet, havde han overskud til at holde sig i hovedfeltet på omkring 40
   mand med blandt andre verdensmesteren Thor Hushovd (Garmin-Cervélo),
   der nåede i mål 4.24 minutter efter Cancellara.
   Brødrene Schleck i fælles offensiv
   I Critérium International, der afvikles på Korsika, var det den godt 14
   km lange finalestigning op til målet på Col de l’Ospedale, der dannede
   rammen om Fränk Schlecks fornemme bedrift, som lillebror Andy også
   havde sin væsentlige andel i.
   Forud var gået en krævende dag i meget kuperet terræn, og der noteredes
   da også anselige tidsforskelle, da regnskabet gjordes op efter de 198
   km.
   10 km fra mål forcerede Andy Schleck, og da rivalerne hentede ham, var
   Fränk klar med sit kontraangreb. Det formåede kun hviderusseren Vasil
   Kiryienka (Movistar) og esteren Rein Taaramäe at svare igen på.
   Kørte alene to km fra toppen
   Da der manglede to kilometer øgede Fränk Schleck imidlertid tempoet, og
   så måtte de to konkurrenter opgive at følge den 30-årige luxembourger.
   Han krydsede målstregen 16 sekunder foran Kiryienka, mens Taaramäe var
   yderligere seks sekunder efter.
   Andy Schleck var i mål som nr. 10 i en gruppe på 10 ryttere, der var
   1.09 minut efter storebror, mens det fortæller noget om, hvor store
   afstande, der skabtes, at Jakob Fuglsang på 34. pladsen var 7.29
   minutter bagude.
   At det trods det herlige forårsvejr på Korsika var en yderst barsk
   affære, ses også af, at 13 ryttere fuldførte udenfor tidsgrænsen, mens
   syv valgte at stå af.
   Favorit til slutsejren
   Dermed er der kun 102 tilbage, når Critérium International fortsætter i
   morgen formiddag med 75 km, som decideret appellerer til sprinterne.
   I kraft af bonussekunder har Fränk Schleck et forspring på 20 sekunder
   til Kiryienka og 28 til Taaramäe, hvilket skulle gøre det muligt for
   Leopard-Trek kaptajnen at sikre sig den samlede sejr på den afsluttende
   7,8 km enkeltstart.
