Talent er OL-emne trods bommert

Lasse Norman Hansen sluttede som nr. 11 i den olympiske disciplin omnium.
   Med to præstationer i top, to acceptable og to i bund sluttede den
   danske juniorverdensmester i forfølgelsesløb Lasse Norman Hansen på en
   11. plads, da han ved VM i banecykling i Apeldoorn debuterede på
   højeste internationale niveau i den ny olympiske disciplin omnium.
   Uden en gevaldig bommert i udskilningsløbet var det blevet til en
   niendeplads for det 19-årige danske stortalent, der ikke fulgte
   kommandoen om at forlade banen efter at være kommet sidst over stregen,
   men fortsatte i yderligere en spurt.

   LÆS ARTIKEL[98]Straf koster dansk stortalent dyrt ved VM
   I stedet for at blive nr. 15 deklasseredes Lasse Norman til
   næstsidstepladsen. Han dokumenterede dog, at han formåede at rejse sig,
   da han i sit speciale forfølgelsesløbet, der var den første afdeling på
   programmet i dag, blev nr. 3 og dermed noteredes for sin anden
   topplacering efter fjerdepladsen i pointløbet.
   Problemer i de samlede starter
   Derimod viste det sig i 15 km scratch, ligesom tilfældet havde været i
   udskilningsløbet, at han har visse problemer i de samlede starter
   overfor de langt mere rutinerede modstandere.
   Det blev kun til en 16.-plads, mens Lasse Norman sluttede af med at
   blive nr. 10 i 1000 m på tid, ganske som han var blevet det på 200
   meter.
   Det bragte hans totale score op på 63 i stedet for 58, som havde været
   facit, hvis han ikke havde overset den blinkende røde lampe på styret,
   som signalerede, at han skulle forlade udskilningsløbet.
   Guld til australier
   Omnium vandtes af australieren Michael Freiberg med 34 point,
   newzealænderen Shane Archbold fik sølv med 38, mens bronzen gik til
   belgieren Gijs Van Hoecke med 41.
   Overordnet viste Lasse Normans indsats, at han absolut må betegnes som
   et olympiske emne i disciplinen – men også, at der stadig er en del at
   arbejde med.
