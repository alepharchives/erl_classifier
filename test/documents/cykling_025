Nyt forsøg på at støde Contador fra tronen

Saxo Bank-SunGard måtte også på den næstsidste etape i Volta a Catalunya
kæmpe hårdt for at bevare førertrøjen.

   Selv om Saxo Bank-SunGard har udvist formidabel kollektiv styrke i
   Volta a Catalunya, siden Alberto Contador overtog førertrøjen, har
   rivalerne tilsyneladende ikke opgivet at støde den spanske
   superstjerner fra tronen.
   Det sås igen i dag, da der på den 189,5 km lange 6. etape fra Tarragona
   til Mollet des Vallés atter stod hårdt arbejde på programmet for det
   danske mandskab, inden strabadserne mundede ud i endnu en massespurt.
   Succes efter flere forgæves forsøg
   Og efter flere forgæves forsøg ? to anden og to tredjepladser ?
   lykkedes det omsider for den 25-årige spanier José Joaquin Rojas
   (Movistar) at presse sig først over stregen foran to af de tidligere
   etapevindere, portugiseren Manuel Cardoso (RadioShack) og franskmanden
   Samuel Dumoulin (Cofidis).
   Men inden det kom så vidt, havde Saxo Bank på en stor del af etapen
   været holdet, der tog det overordnede ansvar, da to udbrydere, som
   truede Contadors position, skulle køres ind.
   Det er der for så vidt ikke noget underligt i, eftersom det påhviler
   kollektivet, der er indehaver af førertrøjen, at tage hovedparten af
   sliddet. Men det, der har vakt undren i den danske lejr, er at der ikke
   har været større vilje hos sprinterholdene til at deltage i arbejdet.
   Colombianer og hviderusser til angreb
   I dag var det colombianeren Darwin Atapuca (Colombia es Pasion) og
   hviderusseren Kanstantin Sivtsov (HTC-Highroad), der prøvede at skabe
   ravage.
   De havde oprindelig følgeskab af hollænderen Bauke Mollema (Rabobank),
   men denne lod sig frivilligt falde tilbage, da han så i øjnene, at han
   med sin placering som nr. 10 blot 1.12 minut efter Contador udgjorde et
   for stort handikap for offensiven.
   Kun knap to minutter efter Contador
   Men det var nu heller ikke, fordi de to andre kunne negligeres,
   eftersom de begge kun var 1.57 minut bagud i klassementet, så da
   forspringet var nået op på over fire minutter måtte Saxo Bank-SunGard
   til det igen i front for feltet.
   Mod slutningen tog Movistar også sin del af slæbet, og det førte altså
   til en fortjent belønning. Sivtsov overgav sig godt 15 km fra mål og
   Atapuma få kilometer senere, og dermed var opgaven atter løst optimalt
   af det danske mandskab.
   Chris Anker rykkede en plads op
   Contador kan gå ind til de sidste 124,5 km i Volta a Catalunya, som
   slutter i morgen i Barcelona, med sit forspring på 23 sekunder til sine
   to nærmeste konkurrenter amerikaneren Levi Leipheimer (RadioShack) og
   italieneren Michele Scarponi (Lampre) i behold.
   Chris Anker Sørensen avancerede en enkelt plads, så han nu er nr. 19
   med et minus på 1.20 minut til holdkammeraten.
