Cancellara skal redde foråret for Riis' gamle venner

Leopard-Trek er kun noteret for to sejre i denne sæson. I dag kan være
vendepunktet for Fabian Cancellara og hans danske cykelbosser.

   Inden sæsonstarten placerede den internationale cykelunion, UCI, det
   nyetablerede luxembourgske storhold, Leopard-Trek, med de danske bosser
   Brian Nygaard og Kim Andersen som nr. 1 på verdensranglisten.

   Listen baserer sig på den aktuelle rytterstab hos de 18 mandskaber med
   ProTeam status, men hidtil har virkeligheden imidlertid ikke formået at
   leve op til denne fiktive rangering, som udelukkende var etableret på
   baggrund af foregående års præstationer.
   Nr. 10 på verdensranglisten
   Leopard-Trek ligger efter de fire første løb – Tour Down Under,
   Paris-Nice, Tirreno-Adriatico og Milano-Sanremo – på en 10. plads stort
   set udelukkende takket være de point, den firedobbelte schweiziske
   enkeltstartsverdensmester Fabian Cancellara har scoret.
   94 point er Leopard-Trek noteret for – amerikanske HTC-Highroad topper
   med 354 – og heraf har Cancellara lavet de 86, mens den australske
   veteran Stuart O’Grady og belgieren Maxime Monfort deles om de
   resterende otte.
   Cancellara er i fokus
   Og det er da også Cancellara, der er i fokus, når den luxembourgske
   trup i dag tørner ud i det 202 km lange E3 Prijs Vlaanderen med start
   og mål i Harelbeke.
   Ganske vist er der ingen ranglistepoint på spil, men løbet med de 12
   mure og adskillige brostensstrækninger kan give et markant fingerpeg
   om, hvorvidt den 30-årige schweizer lægger op til et klassikerfelttog i
   stil med sidste sæsons, da han i Ronde van Vlaanderen og Paris-Roubaix
   var så suveræn, at det gav anledning til beskyldninger om, at han
   skulle have en motor gemt i rammen.

   LÆS OGSÅ [97]Mysteriet om Cancellaras 'motor' menes løst

   2010 var det netop i E3 Prijs Vlaanderen Fabian Cancellara sendte et
   signal om, hvad der ventede rivalerne i klassikerne.
   Mod slutningen slap han fri sammen med det belgiske nationalidol Tom
   Boonen (Quick Step) og spanieren Juan Antonio Flecha (Sky) og i selve
   finallen forcerede schweizeren så magtfuldt, at de to andre stjerner
   ingen mulighed havde for at følge ham.

   Cancellara har inden for de seneste to uger bevist, at han er på ret
   kurs. Først skete det med den overbevisende sejr på enkeltstarten i
   Tirreno-Adriatico og i lørdags med den flotte andenplads i
   Milano-Sanremo kun overtrumfet af australieren Matthew Goss
   (HTC-Highroad).

   LÆS OGSÅ[98]Cancellara afvist i dramatisk klassiker
   Derimod fik schweizeren intet at skulle have sagt i onsdagens Dwars
   door Vlaanderen, hvor Saxo Bank-SunGards belgier Nick Nuyens med sin
   sejrrige offensiv gjorde opmærksom på, at det danske mandskab også kan
   lege med i klassikerne.
   Springer Gent-Wevelgem over
   Som led i forberedelserne til Ronde van Vlaanderen og Paris-Roubaix har
   Fabian Cancellara valgt at stå over i morgendagens Gent-Wevelgem, hvor
   han erstattes af den italienske sprinter Daniele Bennati.
   Cancellara og Leopard-Trek går dermed mod strømmen, for den
   kendsgerning, at Gent-Wevelgem er et af de 27 løb, som tæller med til
   verdensranglisten, har bevirket, at mange mandskaber har valgt at gemme
   deres trumfer til i morgen.
   Det gælder eksempelvis de to belgiske storhold Quick Step og Omega
   Pharma-Lotto og specielt for førstnævntes vedkommende har det givet
   anledning til en del røre.
   Boonen må ikke være med
   Tom Boonen, der har vundet E3 Prijs Vlaanderen fire gange tidligere,
   har nemlig ikke lagt skjul på, at han inderligt gerne ville have været
   til start i dag i Harelbeke.
   Holdets ledelse har imidlertid dikteret ham til at koncentrere sig om
   Gent-Wevelgem af den simple årsag, at Quick Step er det eneste af de 18
   ProTeam, som endnu ikke har scoret ranglistepoint.
   24 mandskaber – 11 af dem ProTeam – er med i E3 Prijs Harelbeke.
   Cancellara får støtte af tyskerne Dominik Klemme – den eneste anden på
   holdet, der endnu har vundet et løb i år – og Robert Wagner, Stuart
   O’Grady, hollænderne Tom Stamsnijder og Joost Posthuma, belgieren
   Wouter Weylandt og Martin Mortensen.
   Verdensmesteren til start i dag
   Hos Saxo Bank-SunGard imødeses det med spænding, om Nick Nuyens kan
   følge onsdagens stærke præstation op. Han får selskab af den danske
   trio Michael Mørkøv, Kasper Klostergaard og Jonas Aaen, samt svenskeren
   Gustav Larsson, italieneren Matteo Tossato plus australierne David
   Tanner og Luke Roberts.
   Blandt de syv ProTeam, der har valgt at blive væk fra E3 Prijs
   Harelbeke, er sæsonens mest vindende, HTC-Columbia, der samler alle
   kræfter om Gent-Wevelgem.
   Til gengæld befinder den norske verdensmester Thor Hushovd sig i dagens
   felt på et Garmin-Cervélo hold, der også kan mønstre australieren
   Heinrich Haussler.
   Fuglsang og Schleck-brødrene i aktion på Korsika
   Mens klassikerspecialisterne udfolder sig i Belgien, indledes det
   franske to dages arrangement Critérium International på Korsika, og her
   er danske Jakob Fuglsang klar til at tørne ud igen for Leopard-Trek
   efter det uheld i Paris-Nice, som tvang ham til at melde fra til
   Milano-Sanremo.
   Critérium International består traditionelt af to etaper med samlet
   start og en afsluttende tidskørsel. Og allerede i dag får Fuglsang og
   brødrene Andy og Fränk Schleck, som ligeledes indgår i den
   luxembourgske trup, lejlighed til at demonstrere deres
   klatrekvaliteter.
   Løbets 1. etape på 198 km er nemlig klart den skrappeste med syv
   bjergspurter, hvoraf den sidste afvikles efter en 14,3 km lange
   klatretur med en gennemsnitlig stigningsprocent på 6,2 op mod målet i
   957 meters højde på Col de l’Ospedale.
   Også Anders Lund er til start i Critérium International.
