Straf koster dansk stortalent dyrt ved VM

Lasse Norman Hansen overså kommando om at forlade udskilningsløb og blev
degraderet.
   Efter den opmuntrende start, som indbragte ham en midlertidig
   andenplads, kom stortalentet Lasse Norman Hansen ned på jorden igen, i
   den tredje af de seks omniumafdelinger ved verdensmesterskaberne i
   banecykling i Holland.
   I udskilningsløbet stilledes den 19-årige danskers manglende rutine
   klart til skue, og det betød, at han måtte forlade opgøret allerede som
   nr. syv af de 21 deltagere.
   Men hvad endnu værre var ? Lasse Norman fortsatte i løbet efter at være
   udskilt, hvilket medførte, at han blev deklasseret til placeringen som
   nr. 20 og næstsidst. Noget tilsvarende overgik russeren Aleksej Markov,
   som egentlig formåede at holde sig længere i løbet end danskeren, men
   ekspederedes ned som nr. 21.
   Overså den røde lampe
   Netop for at undgå, at rytterne overhører meldingerne over højttaleren,
   er der indført et system, så en rød lampe lyser på styret, når
   kommissærerne har udskilt de pågældende, men den kommando overså Lasse
   Norman, og det kostede ham dyrt.
   I stedet for den 15. plads og dermed 15 point, han var noteret for i
   første omgang, blev det til 20, og med i alt 34 point er han nede som
   nr. 12 sammenlagt.
   I den tætte dyst, der er tale om i denne kappestrid, har det
   overordentlig stor betydning, og hvor Lasse Norman med 15 point stadig
   havde en medalje indenfor rækkevidde, forekommer det usandsynligt, at
   det nu kan lade sig gøre.
   Franskmand har taget føringen
   Franskmanden Bryan Coquard, som vandt udskilningsløbet og blev nr. 2 i
   200 meter på tid, har lagt sig i spidsen med 18 point, og derefter
   følger italieneren Elia Viviani med 21, australieren Michael Freiberg
   med 22, spanieren Eloy Teruel, chileneren Luis Mansilla og
   newzealænderen Shane Archbold alle med 24 og belgieren Gijs van Hoecke
   med 25.
   Dansker synes absolut at have muligheder for at hævde sig mellem de
   bedste i både 4 km forfølgelsesløb, der står først på morgendagens
   program, og 1.000 meter på tid, som slutter hele kappestriden.
   Det mellemliggende scratchløb kan også vise sig som en for stor
   mundfuld for Lasse Norman, som trods alt er på vej til at dokumentere,
   at han kan være et olympisk emne i disciplinen.
