Danskere kæmper indædt for at holde topplaceringer

Thomas Vedel Kvist og Troels Rønning Vinther er fortsat mellem de bedste i
Tour de Normandie.
   Efter seks etaper og lidt over 700 km på landevejene i Normandiet er
   det kun få sekunder, der skiller de bedste i det samlede klassement i
   Tour de Normandie.
   Derfor kræver det også maksimal koncentration af de to unge danskere
   fra Glud & Marstrand-LRØ, Thomas Vedel Kvist og Troels Rønning Vinther,
   hvis de skal bevare de topplaceringer, de har kæmpet så indædt for,
   helt til vejs ende på søndag.
   På dagens 177 km lange 6. etape fra Domfront til Agon-Containville
   lykkedes det de to holdkammerater, henholdsvis 23 og 24 år, at holde
   konkurrenterne stangen, så når løbet fortsætter i morgen, er Kvist
   stadig nr. 3 og Vinther nr. 12.
   Med hjem i førergruppen
   Men med blot 56 sekunder mellem indehaveren af førertrøjen Jean-Marc
   Bideau (Bretagne Schuller) og nr. 57, den tyske toprytter Markus Fothen
   (Team NSP), siger det sig selv, at der skal meget lidt til, før en
   masse placeringer sættes over styr.
   Kvist og Vinther var blandt de 33 ryttere, der nåede i mål i første
   gruppe med franskmanden Fabien Bacquet (Auber 93) som spurtvinder foran
   landsmanden Laurent Pichon (Team NSP) og tyskeren Tino Thömel (Team
   NSP).
   Erobrede to bonussekunder
   Kvist blandede sig undervejs i en bonusspurt og sikrede sig to
   sekunder, men også Luke Rowe fra det engelske landshold, der indtager
   andenpladsen, var med på den ide og scorede tre.
   Det betyder, at Rowe nu har nøjagtig samme tid som Bideau, mens Kvist
   på tredjepladsen er tre sekunder efter.
   Derimod kunne danskeren tage afsked med svenskeren Alexander Wetterhall
   (Endura Racing), der de seneste dage har pustet Kvist i nakken, men i
   dag satte cirka 12 minutter til. Nærmest til at true danskerens
   tredjeplads er nu Wetterhalls newzealandske holdkammerat Jack Bauer,
   som er seks sekunder efter Bideau.
   Vinther har som nr. 12 et minus på 15 sekunder.
