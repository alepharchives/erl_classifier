Dansk stortalent får flyvende VM-start

19-årige Lasse Norman Hansen på andenpladsen efter de to første discipliner i
omnium.
   Juniorverdensmesteren i individuelt forfølgelsesløb Lasse Norman Hansen
   har fået en forrygende start på sin deltagelse i den olympiske
   disciplin omnium ved VM i banecykling i den hollandske by Apeldoorn.
   Efter to af de seks afdelinger ligger den 19-årige dansker på
   andenpladsen kun et enkelt point efter den drevne canadier Zachary
   Bell, der hører til de rutinerede specialister på den internationale
   scene, og dermed er der lagt op til en uhyre spændende fortsættelse.
   Et fingerpeg frem mod OL
   »Der er lang vej endnu, men det Lasse foreløbig har præsteret, er
   imponerende«, siger Danmarks Cykle Unions sportschef Lars Bonde.
   »Denne VM-deltagelse er både for Lasse og os lidt af en prøve på, om
   det er ham, vi skal satse på, når der næste år dystes om olympiske
   medaljer i London, og indtil videre tyder meget jo på, at hans alsidige
   talent kan bringe ham langt«.
   Brillerede i pointløbet
   Efter første afdeling, 200 m på tid, hvor Lasse Norman sluttede som nr.
   10 af de 22 deltagere, brillerede han effektfuldt i den anden, 30 km
   pointløb.
   Her blev det efter en udmarvende kappestrid, som tog pusten fra selv en
   stribe af favoritter, til en dansk fjerdeplads. Samtidig havde
   hovedparten af de konkurrenter, der havde været foran den unge dansker
   på 200 meteren, store problemer.
   Det betyder, at Lasse Norman som nr. 2 nu har 14 point mod Bells 13 ?
   det er placeringerne i de enkelteafdelinger, der lægges sammen i
   klassementet, så det gælder om at have så få point som muligt ? mens
   belgieren Gijs Van Hoecke, franskmanden Bryan Cocquard og australieren
   Michael Freiberg følger med henholdsvis 15, 17 og 17.
   Erobrede hurtigt en omgang
   Lasse Norman prægede i forbløffende grad pointløbet. Han vandt den
   første af de 12 spurter, og det førte til, at han fortsatte offensiven
   sammen med chileneren Luis Mansilla og spanieren Eloy Teruel.
   De tre erobrede i en håndevending en omgang, hvilket indbragte hver 20
   point, og selv om yderligere fire ryttere senere gjorde dem kunsten
   efter, havde Lasse Norman hele tiden overskud til at have situationen
   under kontrol.
   Colombianeren Juan Arango vandt denne afdeling med 36 point foran
   Mansilla med 35, Teruel 34 og Lasse Norman 33.
   Har to favoritdiscipliner tilbage
   Det videre forløb i konkurrencen ? udskilningsløbet venter senere i
   aften, mens de tre resterende afdelinger afvikles i morgen ? skal så
   vise, om det har kostet for mange kræfter.
   Men umiddelbart synes Lasse Norman at have to favoritdiscipliner
   tilbage i form af individuelt forfølgelsesløb og 1000 meter på tid.
