Riis' kollektiv styrer Contador frem mod stor triumf

Saxo Bank-SunGard leverede på dagens etape i Volta a Catalunya en ny fornem
holdindsats.

   Også dagen efter turbulensen omkring holdet i kølvandet på meldingen
   om, at Saxo Bank-SunGards superstjerne Alberto Contador skal gennem et
   langvarigt juridisk opgør, før det kan fastslås, om han er endelig
   frikendt, eller skal stemples som dopingsynder, fungerede alt perfekt
   på det danske mandskab i Volta a Catalunya.

   LÆS ARTIKEL [98]Fakta: Fra bøf til frifindelse og nyt opgør i retten
   Endnu engang blev Bjarne Riis’ tropper udfordret, men atter formåede de
   at afværge angrebet på Contadors samlede førsteplads undervejs på
   løbets længste etape fra El Vendrell til Tarragona, og nu er det uhyre
   vanskeligt at se, hvad der skal hindre den 28-årige spanier i at nå
   frem til den store triumf i Barcelona på søndag.
   Endnu en sprinter markerede sig
   Dagens 205,8 km mundede ud i en ny massespurt, og meget positivt for
   Saxo Bank-SunGards situation bød endnu et hold ind med en skrap
   sprinter, idet den 30-årige franskmand Samuel Dumoulin (Cofidis) susede
   først over stregen med spanierne Jose Joaquin Rojas (Movistar) og Ruben
   Perez (Euskaltel) på de næste pladser, da 161 mand nåede samlet til
   mål.
   Det ændrede intet i det samlede klassement, hvor Contador stadig er 23
   sekunder foran den amerikanske veteran Levi Leipheimer (RadioShack) og
   italieneren Michele Scarponi (Lampre).
   Tredje sejr til Dumoulin i år
   For Samuel Dumoulin var det sæsonens tredje sejr, efter at han i
   begyndelsen af februar slog til på 3. etape i Etoile de Bessèges og
   senere i den måned var første over stregen på 1. etape af Tour du Haut
   Var.
   Allerede i går havde Cofidis deltaget flittigt i jagten på en håndfuld
   udbrydere, og selv om det franske kollektiv måske var knap så synligt i
   dag, indebærer Dumoulins succes utvivlsomt, at Cofidis på de resterende
   to etaper atter vil være klar til at tage ansvar på linje med
   eksempelvis RadioShack og Movistar i kampen for at holde feltet samlet.
   Sportsdirektør utilfreds med rivalerne
   Det kan medføre velkommen assistance til Saxo Bank-Sungard og dermed
   mindske risikoen for, at Contadors førerposition skulle komme i fare.
   Sportsdirektør Dan Frost var imidlertid ikke helt tilfreds med den
   måde, de andre mandskaber forholdt sig på dagens etape.
   »Det var os, der måtte tage det meste af slæbet, selv om det på et
   tidspunkt var indlysende, at det var holdene med sprinterne, som burde
   have taget over«, siger Dan Frost.
   »Det blev jeg noget sur over, hvilket de andre sportsdirektører vis
   heller ikke var i tvivl om, så nu er jeg spændt på at se, hvordan de
   reagerer i morgen«.
   Fantastisk vilje i truppen
   »Heldigvis fungerer vores trup stadig perfekt, og der er en fantastisk
   vilje til at gøre arbejdet færdigt, så Contador står med sejren på
   søndag. Der er ikke den ringeste misstemning på grund af den dopingsag,
   der nu går videre, og Alberto selv virker også yders veloplagt«.
   »Der er trukket store veksler på flere af rytterne. Således har André
   Steensen og Benjamin Noval arbejdet kanonhårdt, og det kan specielt
   godt mærkes på sidstnævnte. Men vi har folk nok til at klare opgaven
   resten af vejen«.
   »Nicki Sørensen er helt forrygende lige nu og dirigerer fremragende
   undervejs. Eftersom der stort set ikke er flere bjerge tilbage, skal
   Chris Anker Sørensen nu også til at tage lidt mere del i
   føringsarbejdet de sidste dage, efter at han har været sparet til
   stigningerne, hvor han har været meget værdifuld«.
   Italiensk trussel i udbrud
   Efter flere forgæves forsøg lykkedes det i dag at etablere et
   længerevarende udbrud, da der var kørt knap 80 kilometer.
   Ved foden af den første af dagens to ikke alt for udfordrende
   stigninger, Alt de Fatxes, slap først belgieren Jelle Vanendert (Omega
   Pharma-Lotto) og franskmanden Remi Cusin (Cofidis) fri, og de fik
   hurtigt følgeskab af italieneren Francesco Masciarelli (Astan) samt
   briten Chris Froom (Sky).
   Da forspringet nåede op på tre minutter, overtog Saxo Bank-SunGard
   kommandoen i feltet, og det skyldtes den enkle kendsgerning, at
   Masciarelli inden etapen lå som nr. 29 med et minus på 1.57 minut til
   Contador, mens de andre var fra 9.01 til 16.55 minutter bagude.
   Situationen under kontrol
   Afstanden øgedes med yderligere et par minutter, men det virkede som
   om, det danske mandskab, der fik hjælp af Movistar, havde situationen
   under kontrol.
   Systematisk reduceredes forspringet, og med fem kilometer tilbage var
   fremstødet neutraliseret, så sprinterholdene for alvor kunne kommet til
   fadet.
