
Tempofænomen bekræfter en lysende fremtid

Den 21-årige australier Jack Bobridge har hentet to VM-guldmedaljer på banen.

   At den 21-årige australier Jack Bobridge kunne blive en af de mest
   lysende stjerner ved verdensmesterskaberne i banecykling i den
   hollandske by Apeldoorn lå i kortene efter de præstationer, han har
   leveret hidtil i karrieren.
   Men derfra til at indfri de skyhøje forventninger, som bl.a. aftegnede
   sig, da Bobridge i februar på hjemmebanen i Melbourne satte
   verdensrekord i 4 km individuelt forfølgelsesløb med 4.10.534 minutter,
   er trods alt en anseligt stykke.

   LÆS ARTIKEL[98]21-årigt stortalent sætter fantastisk verdensrekord

   Det har den unge australier imidlertid nu tilbagelagt med bravur, og
   efter de to første dage på den hollandske velodrom kan han kalde sig
   dobbelt verdensmester. Og samtidig kan Australien bryste sig af at råde
   over et kuld unge temporyttere, der siger spar to til, hvad alle andre
   nationer kan byde på.
   Efter at Bobridge sammen med 20-årige Rohan Dennis og de to 19-årige
   Michael Hepburn og Luke Durbridge indledte med at vinde guld i 4 km
   holdforfølgelsesløb ved at slå den tidligere danske landstræner Heiko
   Salzwedels russiske elever, kvalificerede de tre førstnævnte sig også
   til medaljeopgørene i den individuelle tempodisciplin.

   LÆS ARTIKEL[99]Skuffende VM-indsats af danske OL-håb
   Her besejrede Bobridge den 22-årige newzealænder Jesse Sergent, der
   således ligesom sidste år i København måtte tage til takke med sølvet,
   mens Hepburn snuppede bronzen i dysten mod holdkammeraten Rohan Dennis.
   Slået af Danmark for to år siden
   Det var tredje år i træk Jack Bobridge var involveret i medaljekampen i
   4 km individuelt. Han debuterede i den sammenhæng for to år siden i
   Pruszkow, da han ikke kunne hamle op med amerikaneren Taylor Phinney.
   Ganske som Bobridge i øvrigt var med til at blive slået af den danske
   kvartet bestående af Alex Rasmussen, Casper Jørgensen, Jens-Erik Madsen
   og Michael Færk Christensen i finalen i 4 km holdforfølgelsesløb.
   Guld og bronze i København
   Sidste år i København hentede Bobridge bronze individuelt som
   supplementet til holdguldet, og med den udvikling, han har gennemgået,
   er det højst sandsynligt, at han ville være strøget til tops her i
   Apeldoorn også selv om, Taylor Phinney havde valgt at prøve at forsvare
   sin titel.
   Amerikaneren prioriterer imidlertid ligesom eksempelvis Alex Rasmussen
   og Michael Mørkøv i øjeblikket landevejen højere, men for Phinneys
   vedkommende uden den store succes. Han har været en del plaget af
   skader i sin første sæson på det amerikanske BMC-mandskab, og for få
   dage siden måtte han således udgå af Volta a Catalunya efter problemer
   med knæet.
   National mester på landevejen
   Jack Bobridge udfolder sig i allerhøjeste grad også på landevejen, hvor
   han kører på andet år for Garmin-Cervélo.
   Han erobrede i januar det nationale mesterskab i samlet start, mens han
   blev nr. 2 i tempokørslen, og sidste år vandt han en etape i Eneco
   Tour.

   LÆS ARTIKEL[100]Succes i Danmark fulgt op af guld på hjemmebane
   LÆS ARTIKEL[101]21-årig himmelstormer sætter stjernerne på plads
   Bobridge var i øvrigt også med i Post Danmark Rundt, hvor han nu ikke
   gjorde meget væsen af sig. Det blev således kun til en 16. plads på
   enkeltstarten, som ellers er hans speciale, hvilket han demonstrerede
   optimalt, da han i 2009 blev U23 verdensmester i disciplinen.
   Talentet er udviklet på banen
   Som så mange andre australske pedalatleter har Jack Bobridge udviklet
   sit talent på banen, og han stillede allerede tidligt sine
   exceptionelle evner til skue ved som junior to år i træk at blive
   verdensmester i holdforfølgelsesløb.
   Frem til og med OL i London vil Bobridge fortsat satse på bane med den
   oplagte mulighed, der ligger for, at Australien kan udfordre
   værtsnationen i kampen om guldet i holddisciplinen, der i modsætning
   til den individuelle står på det olympiske program.
   Briterne uden to stærke trumfer
   Storbritannien var ved det aktuelle VM uden to bærende kræfter som
   Bradley Wiggins og Geraint Thomas, og det resulterede i en tredjeplads,
   men i OL-kappestriden på hjemmebane må det formodes at briterne møder i
   stærkeste opstilling.
   Når de olympiske strabadser er overstået, forekommer det indlysende, at
   Bobridge ligesom adskillige af landsmænd før ham siger farvel til banen
   for udelukkende at koncentrere sig om landevejskarrieren. Og her synes
   han at have en strålende fremtid for sig.
   Også australsk guld hos kvinderne
   Foruden de to gange tempoguld hos mændene har Australien også erobret
   en VM-titel i kvindernes holdsprint foran Storbritannien og Kina.
   Derimod gik australierne tomhændet fra en anden af kvindernes
   OL-discipliner, holdforfølgelsesløb, hvor Storbritannien, USA og New
   Zealand hjemførte medaljerne.
   Hviderusland er noteret for to guldpræstationer – i kvindernes 500 m på
   tid og i pointløb ved henholdsvis Olga Panarina og Tatsjana Sharakova.
   Mændenes holdsprint tog Frankrig sig af foran Tyskland og
   Storbritannien, mens Ho Ting Kwok fra Hongkong overrumplede rivalerne i
   scratch – den disciplin hvor Alex Rasmussen triumferede sidste år i
   Ballerup Super Arena – mens den italienske landevejssprinter Elia
   Viviani sikrede sig sølv, og bronzen gik til den franske verdensmester
   fra 2009 Morgan Kneisky.
