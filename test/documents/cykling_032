Teenager skal redde den danske VM-ære

19-årige Lasse Norman Hansen tager i dag fat på omnium ved VM i banecykling.

   Med deltagelse i blot to af de sytten discipliner ved
   verdensmesterskaberne i banecykling er Danmarks muligheder for at høste
   hæder helt naturligt begrænsede.
   Og efter at det forleden kun blev til en skuffende niendeplads, da de
   største rød-hvide forhåbninger om en topplacering skulle indfries i 4
   km holdforfølgelsesløb, siger et simpelt regnestykke, at de nu er
   halverede.

   LÆS ARTIKEL[98]Skuffende VM-indsats af danske OL-håb

   Skal medaljedysterne på velodromen i den hollandske by Apeldoorn ikke
   gå over i historien som et lidet mindeværdigt dansk kapitel, hviler der
   således nu et tungt ansvar på den regerende juniorverdensmester i
   individuelt forfølgelsesløb Lasse Norman Hansen.
   Får knaldhård modstand
   Det er nemlig op til den fynske teenager at redde den danske VM-ære,
   når han i dag og i morgen kaster sig ud i den olympiske disciplin
   omnium, og dermed sættes den supertalentfulde Lasse Norman unægtelig på
   en særdeles utaknemlig opgave.

   LÆS ARTIKEL[99]Færdig OL- og VM-helt skal skabe ny dansk succes
   Han er oppe mod knaldhård konkurrence fra væsentligt mere rutinerede
   rivalers side, og der lægges da heller intet præstationspres på den
   19-årige pedalatlet fra officielt hold.
   »Vi regner med at Lasse kan gøre en rigtig god indsats, og han tror
   også selv på det, men vi er fuldstændig klar over, at han får virkelig
   skrap modstand«, fastslår Danmarks Cykle Unions sportschef Lars Bonde.
   Konkurrence over seks afdelinger
   Selv om ingen af sidste års medaljevindere – briten Ed Clancy,
   australieren Leigh Howard og amerikaneren Taylor Phinney – stiller op,
   bugner feltet af ryttere, som allerede har markeret sig stærkt på
   højeste internationale niveau.
   Otte af de 10 bedste i sæsonen World Cup-slutstilling møder således op
   anført af nr. 1 og 2 canadieren Zachary Bell og newzealænderen Shane
   Archbold, der har domineret disciplinen i den forgangne vinter.
   Omnium består af seks afdelinger. I dag køres 200 meter på tid, 30 km
   pointløb og udskilningsløb, og i morgen fortsættes med Lasse Normans
   speciale 4 km individuelt forfølgelsesløb, 15 km scratch og 1.000 m på
   tid. Placeringerne i de enkelte afdelinger tæller til den samlede
   stilling, og den endelige vinder er rytteren med det laveste pointtal.
   Samlede starter bliver afgørende
   »200 meteren er et så godt som ukendt begreb for Lasse Norman, som
   imidlertid skulle have fine chancer for at hævde sig i de to andre
   tidsdiscipliner«, konstaterer Lars Bonde.
   »Hvilket facit, han opnår, afhænger så helt af, hvordan han klarer sig
   i de tre samlede starter, hvor netop den erfaring, som talrige af hans
   konkurrenter har i langt større udstrækning end Lasse, sandsynligvis
   spiller en meget væsentlig rolle«.
   Imponerede ved VM sidste år
   Lasse Norman Hansen debuterede ved senior VM sidste år på hjemmebane i
   Ballerup Super Arena, selv om han på det tidspunkt endnu kun var
   junior.

   TV[100]Cykelkomet har lært at omfavne smerten
   Ved den lejlighed diskede Lasse Norman op med en imponerende
   ottendeplads i 4 km individuelt forfølgelsesløb, og han slettede oven i
   købet Michael Sandstøds 14 år gamle danske rekord ved at køre på
   4.22.239 minutter.
