
Dansker holder fast i podieplads

Thomas Vedel Kvist er nr. 3 i Tour de Normandie efter 5. etape.

   Også efter den 190 km lange 5. etape i Tour de Normandie fra
   Elbeuf-sur-Seine til Flers er Thomas Vedel Kvist (Glud & Marstrand) at
   finde på en podieplads i det samlede klassement.
   Ganske vist rykkede den 23-årige dansker ligesom indehaveren af
   førertrøjen Luke Rowe fra det engelske landshold en position ned, så
   han nu er nr. 3, mens franskmanden Jean-Marc Bideau (Bretagne Schuller)
   scorede dobbelttriumf ved både at vinde etapen og overtage
   førstepladsen i klassementet.

   LÆS ARTIKEL[98]Dansker hyldet i førertrøje ved en fejltagelse
   Sammen med landsmanden Guillaume Malle (Verandas Williams) nåede Bideau
   til mål 12 sekunder foran et hidsigt jagtende hovedfelt på omkring 90
   mand.
   Fem sekunder efter på tredjepladsen
   Det var lige netop nok til, at Bideau erobrede førertrøjen, og han er
   nu tre sekunder foran Rowe, mens Kvist følger yderligere to sekunder
   efter – og kun et enkelt foran svenskeren Alexander Wetterhall (Endura
   Racing).
   Kvists holdkammerat Troels Rønning Vinther var også med i det store
   hovedfelt, og udbruddet kostede ligeledes ham en anelse i den samlede
   stilling, hvor han nu er nr. 12 med et minus på 15 sekunder.
   Der resterer endnu tre etaper i det franske arrangement.
