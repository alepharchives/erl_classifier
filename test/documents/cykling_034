Contador soler sig i hyldest trods dopingproblemer


Saxo Bank-SunGards spanske stjerne fører stadig Volta a Catalunya.

   Trods meldingen om, at han kan imødese yderligere nogle måneders
   uvished, før dopingsagen fra sidste års Tour de France finder sin
   endelige afgørelse, forsvarede Alberto Contador efter en ny fornem
   sliderindsats af holdkammeraterne på Saxo Bank-SunGard, førertrøjen på
   dagens etape i Volta a Catalunya.
   Den 28-årige spanier var efter de 195 km fra La Seu d?Urgell til El
   Vendrell i mål med det store hovedfelt, hvor kun to af de 179
   fuldførende ikke fik noteret samme tid som den 27-årige portugisiske
   vinder Manuel Cardoso (RadioShack).
   Fører fortsat med 23 sekunder
   Portugiseren sejrede i en så tæt massespurt, at der måtte målfoto til,
   før han kunne udråbes som nr. 1 foran Leopard-Treks italienske debutant
   Giacomo Nizzolo og spanieren José Joaquin Rojas (Movistar).
   I den samlede stilling skete der ingen væsentlige ændringer, og det
   betyder, at den tredobbelte Tour de France-vinder atter kunne hyldes på
   podiet og stadig er 23 sekunder foran den amerikanske veteran Levi
   Leipheimer (RadioShack) og italieneren Manuele Scarponi (Lampre).
   Anden sejr i amerikansk tjeneste
   For Manuel Cardoso, der op til sæsonen 2010 foretog et markant
   karriereskift, da han fik et tilbud om at slutte sig til Lance
   Armstrong og RadioShack efter indtil da at have optrådt på mindre
   portugisiske mandskaber, var det den anden sejr i amerikansk tjeneste.
   Den første noteredes han for i januar sidste år på 3. etape i Tour
   Dopwn Under. Men debutsæsonen skæmmedes af et grimt styrt på prologen i
   Tour de France, der tvang ham ud af den franske styrkeprøve allerede
   efter den første dag.
   Rigeligt at se til fra start
   Starten på dagens etape formede sig hektisk med høj hastighed og livlig
   aktivitet, så der var rigeligt at se til for Contadors holdkammerater.
   I den første time tilbagelagdes 50 km, og umiddelbart efter etableredes
   et femmands udbrud, som krævede hurtig reaktion fra Saxo Bank-SunGards
   side. Fire af de fem ? hollænderen Bauke Mollema (Rabobank), sloveneren
   Janez Brajkovic (RadioShack), colombianeren Robinson Chalapud (Colombia
   es Pasion) og russeren Jurij Trofimov (Katusha) ? lå nemlig fra 1.12
   til 2.13 minutter efter den førende spanier og udgjorde dermed en
   oplagt trussel mod denne.
   Det varede da heller ikke længe, før det danske mandskab havde
   neutraliseret fremstødet, men det gav ikke just signal til fred og ro.
   Ny kvintet ikke så farlig
   Kort efter slap endnu en kvintet fri, og den krævende væsentligt mindre
   opmærksomhed fra Saxo Bank SunGards side.
   Moldoveren Aleksandr Pliusjkin (Katusha) var nemlig som nr. 46 med et
   minus på 5.42 minutter den bedst placerede i dette selskab, der desuden
   bestod af colombianeren Mauricio Ardila (Geox), schweizeren Mathias
   Frank (BMC), franskmanden Romain Sicard (Euskaltel) og spanieren José
   Vicente Toribio (Andalucia).
   Italiens spurtkanon måtte udgå
   En streg i regningen for Riis? tropper var det, at den italienske
   spurtkanon Alessandro Petacchi måtte udgå undervejs på etapen med
   sygdom.
   Sportsdirektør Dan Frost havde håbet på den 37-årige veterans
   Lampre-mandskab som allieret i bestræbelserne på at kontrollere
   begivenheder, men med Petacchis afsked i utide, var italienernes
   motivation forsvundet.
   Fik andre allierede
   Saxo Bank-SunGard fandt dog andre samarbejdspartnere i jagten på
   udbryderne, for spanske Movistar med José Joaquin Rojas, der i tirsdags
   pressede Petacchi til det yderste, og franske Cofidis med Samuel
   Dumoulin meldte sig i front for feltet, da forspringet efter godt 100
   km var nået op på fire minutter.
   Derefter mindskedes det støt og roligt, og da det med 40 km tilbage
   registreredes til et minut, valgte Pliusjkin at forsøge lykken alene.
   En overgang så det ganske lovende ud for moldoveren, men med godt 10 km
   tilbage måtte også han erkende, at han var oppe mod overmagten.
