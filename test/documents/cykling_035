
Riis: Vi støtter stadig Contador

Chefen for Saxo Bank-SunGard ændrer ikke holdning til sin stjerne på grund af
UCIs appel.
   Alberto Contadors danske chef Bjarne Riis har lige fra første færd i
   dopingsagen mod den spanske stjerne udtalt sin fulde tillid til de
   forklaringer, den 28-årige tredobbelte Tour de France-vinder er
   fremkommet med.

   Og den internationale cykelunions, UCIs, beslutning om at appellerer
   det spanske forbunds frifindelse ændrer intet på det.

   LÆS OGSÅ[98]UCI appellerer Contadors frifindelse

   »Regler siger, at parterne i en sag har mulighed for at anke enhver dom
   til CAS. UCI har valgt at gøre det i sagen mod Alberto Contador, og
   selvfølgelig respekterer vi det«, fastslår Bjarne Riis i en
   pressemeddelelse.

   »Nu håber jeg bare, at der hurtigst muligt foreligger en endelig dom«.

   Kan ikke gøre andet end at vente
   »Jeg vil gerne understrege, at dette stadig er Alberto Contadors sag.
   Som hold kan vi ikke gøre meget andet end at vente på afgørelsen fra
   CAS. Samtidig vil jeg minde alle om, at Alberto Contador i første
   omgang er blevet frikendt og derfor er uskyldig i nogen bevidst
   forseelse, indtil en ny dom siger noget andet«.

   LÆS OGSÅ[99]UCI vil have en uvildig Contador-afgørelse

   »Og så længe dette handler om en uforskyldt indtagelse af et forbudt
   stof, fortsætter vi med at støtte Alberto Contador. Efter vores mening
   vil alt andet være unfair, konstaterer Riis.

   Holdets værdier stadig de samme
   I pressemeddelelse fastslås det, at intet er ændret i holdets værdier.

   »Saxo Bank-SunGard fordømmer på det kraftigste enhver form for snyd.
   Herunder også doping. Men vi vil til enhver tid også være et fair
   hold«, hedder det i erklæringen.

   »Det er meget væsentligt, at vi ikke sidestiller bevidst snyd med en
   uforsætlig indtagelse af et forbudt middel«.

   FAKTA:[100]Fra bøf til frifindelse og nyt opgør i retten

   »Vi har endnu ikke modtaget nogen detaljeret meddelelse om appellen, og
   indtil det sker, har vi ikke yderligere kommentarer«.

   Bjarne Riis er i disse dage på nært hold af Alberto Contador, idet den
   danske boss følger sit holds udfoldelser i Volta a Catalunya.

   LÆS OGSÅ[101]Contador mellem jubel og dopingskygger
