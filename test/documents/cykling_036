
Dopingformand: Cas bør haste i Contadorsag

Sportsdomstolen CAS bør tage hensyn til Alberto Contador og skynde sig med
afgørelsen, mener dopingformand.
   Med en anket dopingsag på nakken er cykelrytteren Alberto Contador på
   ny ramt af usikkerhed om sin fremtid, og den bør afklares hurtigst
   muligt med særligt hensyn til spanieren, mener Antidoping Danmarks
   formand, Jens Evald.

   »Der er særlige hensyn at tage til denne atlet, som har en særlig
   placering i international cykling«.

   »Det er verdens bedste cykelrytter, og der mener jeg, at man bør udvise
   så meget hensyn, at sagen kan blive fremskyndet til en hurtig
   afgørelse«, siger formand for Antidoping Danmark, juraprofessor Jens
   Evald.

   LÆS OGSÅ[97]UCI appellerer Contadors frifindelse

   Jens Evald kan ikke forestille sig en eneste part i sagen eller
   cykelsporten som sådan med interesse i at trække sagen i langdrag.

   Der kan dog være praktiske forhindringer, som gør det umuligt rent
   faktisk at træffe en afgørelse før en gang efter sommerferien.

   »Vi skriver snart 1. april, og det er en meget højprofileret sag med
   mange bilag. Den skal forberedes så grundig som muligt, og det tager
   tid. Jeg har meget svært ved at se, at CAS kan træde sammen før denne
   side af sommerferien«.

   LÆS OGSÅ[98]Contadors Tour kan være i fare

   »Men det ville klæde CAS at tage det hensyn i den konkrete sag«, siger
   Jens Evald.

   Al historik omkring CAS viser, at de store sager kan trække ud. Det var
   tilfældet med danske Michael Rasmussen.

   Den internationale cykelunion, UCI, valgte torsdag at anke afgørelsen
   fra det spanske cykelforbund, som i første omgang havde valgt at
   frikende Alberto Contador.

   FAKTA[99] Fra bøf til frifindelse og nyt opgør i retten

   ritzau
