
Contadors Tour kan være i fare

Cas har lidt over tre måneder til at finde en afgørelse på Alberto
Contador-sagen.


   Få minutter inden dagens 4. etape i Vuela a Catalunya skulle starte med
   Alberto Contador i førertrøjen, indløb pressemeddelelsen fra den
   internationale cykelunion, UCI, om at det spanske forbunds frifindelse
   af Saxo Bank-SunGards superstjerne i dopingsagen fra Tour de France
   sidste år er anket til den internationale sportsdomstol CAS.

   LÆS OGSÅ[98]UCI appellerer Contadors frifindelse
   Det var absolut sidste frist for UCI til at træffe denne beslutning, og
   det eneste overraskende ved den er faktisk, at unionen ventede til 11.
   time med den officielle bekendtgørelse.
   Det kunne indikere, at det ikke har været ganske uproblematisk at nå
   frem til afgørelsen, selv om mere eller mindre forblommede udtalelser
   fra UCI-præsidenten Pat McQuaid i den forgangne måned ikke har
   efterladt meget tvivl om, at appellen ville blive en kendsgerning.

   LÆS OGSÅ[99]UCI undrer sig over ændret spansk holdning
   Endnu lang tids uvished
   I UCI’s pressemeddelelse hedder det, at det er et grundigt studie af de
   dokumenter omkring sagsbehandlingen, som unionen modtog fra det spanske
   cykelforbund, RFEC, 24. februar der har ført til den aktuelle
   beslutning.
   Dermed er der nu udsigt til yderlige nogle måneders uvished, og det er
   et stort spørgsmål, om Cas når at afsige sin dom inden starten på Tour
   de France 2. juli.
   Forbundet og Contador står sammen
   Det spanske cykelforbund, RFEC, erklærede for en uge siden, at det i
   tilfælde af en appel ville forene sine juridiske kræfter med Contadors,
   og ved den lejlighed udtryktes der tvivl om, at sagen kunne afsluttes
   på de godt tre måneder, der er indtil Touren.
   Indtil kendelsen fra Cas foreligger, er Contador berettiget til at køre
   videre, eftersom suspensionen blev ophævet med RFEC’s frifindelse.
   Det kan imidlertid ikke udelukkes, at visse arrangører - og ikke mindst
   Tour de France-selskabet - vil udvise betænkeligheder ved at lade ham
   stille op, når der ikke er sat punktum for sagen.
   Velkommen i Giro d’Italia
   Under alle omstændigheder fortsætter Alberto Contador i Volta a
   Catalunya, og det er heller ikke sandsynligt, at arrangørerne af Giro
   d’Italia vil lægge spanieren hindringer i vejen.
   I hvert fald har direktøren Angelo Zomegnan tidligere udtalt, at
   Contador skal være velkommen - hvis holdet ellers udtager ham.
