Fakta: Fra bøf til frifindelse og nyt opgør i retten


alberto contador

     * Født: 6. december 1982
     * Nationalitet: Spansk
     * Hold: Saxo Bank-Sungard
     * Tidligere hold: 2003-2006: Once, 2007: Discovery Channel,
       2008-2010: Astana

   Største sejre
     * Samlet vinder af Tour de France (2007, 2009 og 2010)
     * Samlet vinder af Vuelta a España (2008)
     * Samlet vinder af Giro d'Italia (2008)
     * Samlet vinder af Paris-Nice (2007 og 2010)
     * Samlet vinder af Vuelta a Castilla y Leon (2007, 2008 og 2010)
     * Samlet vinder af Baskerlandet Rundt (2008 og 2009)
     * Samlet vinder af Vuelta a Murcia (2011)

2010

     * 21. juli: Alberto Contador får foretaget en dopingtest under en
       hviledag i årets Tour de France. Det viser sig senere, at testen er
       positiv med det forbudte stof clenbuterol.
     * 25. juli: Alberto Contador vinder for tredje gang Tour de France.
     * 3. august: Alberto Contador skriver kontrakt med Bjarne Riis’
       cykelhold - gældende fra 2011.
     * 24. august: Alberto Contador får at vide, at dopingtesten foretaget
       den 21. juli under Tour de France er positiv. Han holder det
       derefter hemmeligt for både familien, Bjarne Riis og resten af
       cykelverden i mere end en måned.
     * 30. september: Det kommer frem, at Alberto Contador har afleveret
       en positiv dopingtest under årets Tour de France.
     * Samme dag afholder Alberto Contador pressemøde, hvor den
       tredobbelte Tour de France-vinder hævder, at han har spist en
       forurenet bøf, og at det er den, der er skyld i den positive
       dopingtest.
     * 17. oktober: Saxo Bank tilkendegiver sin støtte til Bjarne Riis’
       cykelhold, uanset udfaldet i dopingsagen mod frontfiguren Alberto
       Contador.
     * 8. november: Den internationale cykelunion (UCI) oplyser, at man
       vil have det spanske cykelforbund til at åbne en dopingsag mod
       Alberto Contador.
     * 24. november: Bjarne Riis beslutter sig for at tage Contador med på
       træningslejr i begyndelsen af december.

2011

     * 11. januar: UCI-præsident Pat McQuaid siger, at det er sandsynligt,
       at Alberto Contador ikke kommer til at køre Tour de France i 2011.
     * 26. januar: Ifølge den spanske avis El Pais får Alberto Contador
       besked af det spanske cykelforbund om, at man vil tildele ham et
       års karantæne. Han har 10 dage til komme med indsigelser mod den
       beslutning.
     * 28. januar: Alberto Contador siger på en pressekonference, at han
       ikke vil acceptere karantænen på et år og derfor anker den. Bjarne
       Riis siger ved samme lejlighed, at han støtter sin rytter, så længe
       påstanden om, at stoffet er havnet i kroppen ved et uheld ikke
       bliver modsagt af nogen dom.
     * 15. februar: Det spanske cykelforbund frikender Alberto Contador.
       Dermed ophæves hans karantæne, og han kan igen køre cykelløb.
     * 24. marts: UCI meddeler, at man vil anke det spanske forbunds
       frikendelse til den internationale sportsdomstol, CAS.

   ritzau
