Contador mellem jubel og dopingskygger

Afgørelsen om en eventuel appel af Saxo Bank-SunGard stjernens frifindelse
skal falde i dag.

   Når Alberto Contador i dag for første gang bærer førertrøjen i Volta a
   Catalunya i konkurrence på den 195 km lange 4. etape fra La Seu
   d’Urgell til El Vendrell, sker det lige omkring det tidspunkt, hvor det
   forventes, at den internationale cykelunion, UCI, offentliggør, om den
   agter at appellere det spanske cykelforbunds frifindelse af Saxo
   Bank-SunGards 28-årige superstjerne i dopingsagen fra sidste års Tour
   de France.

   LÆS OGSÅ[97]Contador scorer dobbelttriumf i storslået finale
   »Det er rigtigt, at fristen udløber torsdag, men jeg har ingen anelse
   om, nøjagtigt hvornår der foreligger en afgørelse, eller hvad den går
   ud på«, siger manden, der formodes at skulle bekendtgøre beslutningen,
   UCIs pressechef Enrico Carpani.
   Ikke de bedste betingelser
   Alberto Contador lægger ikke skjul på, at han er påvirket af den
   uvished, der hersker omkring hans fremtid.
   »Det er bestemt ikke de bedste betingelser at køre under, men jeg
   forsøger så vidt muligt at koncentrere mig om cykelløbet, og foreløbig
   er det jo lykkedes«, meddeler Alberto Contador via sin pressetjeneste.
   »Jeg undgår at kommentere sagen, fordi jeg ingen indflydelse har på
   udfaldet. Det er ikke ensbetydende med, at jeg ikke tænker på den, men
   jeg har tillid til, at de mennesker, der omgiver mig, sørger for, at
   jeg først og fremmest skal beskæftige mig med det sportslige«.
   Fantastisk arbejde af holdet
   »På den front er jeg yderst tilfreds. Min form er endnu ikke, hvor den
   skal være, når jeg stiller op i Giro d’Italia, men selvtilliden er
   blevet styrket efter sejren i Andorra. Holdet leverede et fantastisk
   stykke arbejde lige fra den første kilometer og gav mig de optimale
   muligheder for at angribe til sidst«.
   »Jeg havde ikke regnet med at skulle lægge så stor afstand til
   konkurrenterne, for med fem km tilbage var vi trods alt endnu omkring
   50 ryttere i førergruppen«, fastslår Contador, der nu har 23 sekunder
   til den amerikanske veteran Levi Leipheimer (RadioShack) og Michele
   Scarponi (Lampre) som de nærmeste.
   »Jeg vil gøre alt for at forsvare førertrøjen, fordi Volta a Catalunya
   er et vigtigt løb, som jeg endnu aldrig har vundet. Men der er endnu
   fire etaper og mange kilometer, før vi er nået til vejs ende«.
   Moralen i truppen styrket enormt
   At Alberto Contador fortsat kan regne med maksimal støtte fra
   holdkammeraternes side, er hævet over enhver tvivl.
   »Den måde, gårsdagens etape udviklede sig på, har styrket moralen i
   truppen helt enormt«, konstaterer det danske mandskabs sportsdirektør
   Dan Frost.
   »Der blev virkelig arbejdet hårdt, og det var meget betegnende, at
   Chris Anker Sørensen på den sidste stigning, da kun han og Daniel
   Navarro var tilbage hos Alberto, nærmest utålmodigt spurgte, hvornår
   det var hans tur til at tage føringen«.
   »Det fortæller en hel del om den vilje, der er til at slide for
   kaptajnen, og når han så er i stand til at betale tilbage ved at sikre
   sejren, skaber det en voldsom glæde hos alle«.
   Håber på hjælp fra sprinterhold
   »Rent terrænmæssigt er det værste overstået, men der kan stadig ske
   meget på fire etaper. Alle er parat til at gøre arbejdet færdigt, og
   forhåbentlig kan vi få det lidt lettere, fordi eksempelvis Lampre og
   Movistar sandsynligvis er interesserede i at hjælpe med at holde farten
   oppe i feltet med henblik på deres respektive sprintere Alessandro
   Petacchi og José Joaquin Rojas«.
   »Samtidig kan vi også nu, da der er så stor en afklaring i klassementet
   tillade os at lade et udbrud med deltagelse af ryttere, som ikke udgør
   nogen trussel, få frit spil«.
   Dagens etape byder kun på en enkelt stigning - i 3. kategori cirka 70
   km fra mål.
