Dansker hyldet i førertrøje ved en fejltagelse

Thomas Vedel Kvist er avanceret til den samlede andenplads i Tour de
Normandie.
   Efter gårsdagens flotte sejr på 2. etape i Tour de Normandie optrådte
   Thomas Vedel Kvist (Glud &Marstrand-LRØ) i dag atter i en hyldestseance
   i den franske begivenhed.
   Efter formiddagens 83 km lange 3. etape fra Forges les Eaux til Grand
   Couronne blev den 23-årige dansker iklædt løbets førertrøje, men det
   vise sig, at arrangørerne havde været lidt for hurtige på aftrækkeren.
   Englænder den rette nr. 1
   Den samlede førsteplads tilfaldt nemlig rettelig Luke Rowe fra det
   engelske landshold, der blev nr. 3 på etapen og dermed sikrede sig to
   bonussekunder, hvilket i første omgang var undgået juryens
   opmærksomhed.
   De to sekunder er Thomas Vedel Kvist på andenpladsen efter Rowe, mens
   svenskeren Alexander Wetterhall som nr. 3 følger yderligere et sekund
   efter.
   Franskmanden Guillaume Blot (Bretagne Schuller) vandt etapen, da 47
   ryttere kom samlet til mål. I den gruppe befandt sig hverken
   indehaveren af førertrøjen, hollænderen Tom Dumoulin (Rabobank), eller
   nr. 2, svenskeren Tobias Ludvigsson (Team Cykelcity).
   To danskere i top 10
   De noteredes for et minus på 14 sekunder, og det var tilstrækkeligt
   til, at de sakkede agterud i klassementet. Thomas Vedel Kvist blev nr.
   18 på etapen, og han havde i frontgruppen selskab af holdkammeraterne
   Michael Berling og Troels Rønning Vinther. Sidstnævnte avancerede til
   11. pladsen sammenlagt med et minus på 12 sekunder.
   Eftermiddagens 72 km lange 4. etape fra Grand Couronne til
   Elbeuf-surSeine ændrede ikke meget på stillingen, bortset fra, at
   Troels Vinter rykkede op som nr. 10.
   Stort set hele feltet fik samme tid som den franske vinder Fabien
   Bacquet (Auber 93).
