Skuffende VM-indsats af danske OL-håb


Det danske 4 km forfølgelseshold måtte nøjes med niendepladsen ved VM.


   Skuffelsen stod malet i ansigter på de fire danske stortalenter Rasmus
   Quaade, Lasse Norman Hansen, Niki Byrgesen og Christian Ranneries, da
   de havde overstået deres første kollektive VM-optræden som det
   mandskab, der skal søge at følge op på de seneste års fornemme danske
   præstationer i 4 km holdforfølgelsesløb.
   For starten i den imponerende hollandske arena, Omnisport Apeldoorn,
   skulle have udgjort yderligere et skridt fremad i den udvikling, der
   gerne skulle føre kvartetten frem til en placering blandt de bedste ved
   næste års OL i London.

   LÆS ARTIKEL[93]Færdig OL- og VM-helt skal skabe ny dansk succes
   I stedet afslørede VM-indsatsen, at der stadig er et anseligt stykke
   vej at tilbagelægge, før den drøm kan gå i opfyldelse, for i Apeldoorn
   blev det til en beskeden niendeplads i tiden 4.07.820 minutter.
   Kneb med de tekniske detaljer
   »Der er ingen tvivl om, at det her absolut ikke var, hvad vi havde sat
   næsen op efter«, fastslår den tidligere verdensmester og OL-sølvvinder
   Casper Jørgensen, der nu fungerer som træner for holdet.
   »Det var ikke mindst de tekniske detaljer, det kneb med, og det viser
   jo i hvert fald, at der er muligheder for forbedringer. Og så vil jeg
   også gerne understrege, at der på et eller tidspunkt altså kommer et
   tilbageslag med så ungt et hold«.
   Skal nok rejse sig igen
   »Det var jeg selv med til at opleve, inden det lykkedes for os at
   etablere os i den internationale elite. Så vi skal heller ikke se alt
   for dystert på situationen. Disse fire gutter har så meget talent, at
   de nok skal rejse sig igen«.
   »Vi kunne ikke leve op til fjerdepladsen ved World Cup i Manchester for
   godt en måned siden, men det havde jeg nu heller ikke regnet med. Vi
   gik efter at komme tættere på de bedste tidsmæssigt, og det lykkedes
   rent faktisk. Men det skal ikke bortforklare, at det overordnet var en
   skuffelse«.
   Australien og Rusland i finalen
   Australien og Rusland, der har den tidligere danske landstræner,
   tyskeren Heiko Salzwedel, ved roret, noteredes for de bedste tider med
   henholdsvis 4.00.168 minutter og 4.00.965 og mødes senere i dag i
   opgøret om guld.
   Kampen om bronze står mellem Storbritannien, 4.02.764, og New Zeland
   4.04.164.
   Det var lige efter disse fire nationer, Danmark havde håbet på at
   placere sig, men den rød-hvide trup blev også overtrumfet af Spanien,
   Holland, Tyskland og Belgien.
   Specielt må det betegnes som overraskende, at de to sidstnævnte var en
   anelse bedre end Danmark.
