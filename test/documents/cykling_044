Riis har nu også en stærk klassikertrumf

Belgieren Nick Nuyens efterfulgte Matti Breschel som vinder af Dwars door
Vlaanderen.

   Med en imponerende udholdenhed og en uimodståelig finish lykkedes det i
   dag Saxo Bank-SunGards nyerhvervede belgiske klassikerspecialist Nick
   Nuyens at sikre det danske mandskab sejren i den 201 km lange 66.
   udgave af Dwars door Vlaanderen.
   Den 30-årige belgier kæmpede sammen med englænderen Geraint Thomas
   (Sky) for at holde et hidsigt jagtende felt med flere af verdens bedste
   sprintere stangen efter at have et etableret et udbrud med 20 km
   tilbage.
   Holdt lige netop til mål
   Selve om forspringet kun lå på omkring 20 sekunder, og betingelserne
   for, at offensiven skulle lykkes, bestemt ikke forekom synderligt
   store, formåede duoen lige netop at holde hjem til mål.
   I spurten slog Nick Nuyens magtfuldt til, mens amerikaneren Tyler
   Farrar (Garmin-Cervélo) snuppede tredjepladsen, da hovedfeltet susede
   over stregen lige i baghjulet på de to udbrydere.
   I den gruppe fik Saxo Bank-SunGard australieren Baden Cooke i mål som
   nr. 6, mens belgieren Tom Boonen (Quick Step) besatte sjettepladsen.
   Beviste, at han ikke er andenrangs
   »Jeg ved godt, at mange efterhånden havde afskrevet mine muligheder for
   at vinde et løb som dette, fordi jeg de seneste sæsoner ikke har gjort
   mig så stærkt gældende«, forklarede Nick Nuyens efter sejren.
   »Jeg har imidlertid hele tiden troet på, at der stadig var flere sejre
   i mig, og det har været mit store held at komme til et hold som Saxo
   Bank-SunGard, hvor jeg mødt en fantastisk opbakning«.
   »Jeg splittede feltet første gang på Oude Kwaremont med cirka 30 km
   tilbage, og lidt senere satte jeg alt på et bræt, da jeg angreb igen.
   Det var en herlig fornemmele at køre i mål som vinder. Ikke mindst
   efter at jeg i en avis i dag kunne læse, at jeg er blevet en andenrangs
   rytter«, lød det med et smil fra Nuyens, der senest sejrede på en etape
   i Østroig Rundt sidste år.
   En miniudgave af Ronde van Vlaanderen
   Dwars door Vlaanderen havde sidste år Matti Breschel som vinder.

   LÆS ARTIKEL[97]VM-sølvvinderen Matti Breschel atter under kniven

   Løbet anses med sine 12 mure, hvoraf halvdelen dukker op i den
   afsluttende fase, som en miniudgave af klassikeren Ronde van
   Vlaanderen.
   Så nu har Saxo Bank-SunGard måske også noget at byde på i den
   sammenhæng, når denne prestigemættede begivenhed står på programmet 3.
   april.
