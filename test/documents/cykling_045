Contador scorer dobbelttriumf i storslået finale

Saxo Bank-SunGards spanske stjerne vandt kongeetapen og eroberede førertrøjen
efter flot kollektiv indsats.
   Efter et fremragende forarbejde af holdkammeraterne fuldendte Saxo
   Bank-SunGards spanske superstjerne Alberto Contador på eminent vis
   arbejdet, da han krydsede målstregen som vinder af kongeetapen i Volta
   a Catalunya.

   LÆS ARTIKEL[98]Contador er parat til det store slag i bjergene
   Skisportsstedet Vallnord i Andorra dannede i lidt over 2.000 meters
   højde rammen om den 28-årige tredobbelte Tour de France-vinders fjerde
   sæsongevinst, og den førte samtidig til, at Contador overtog
   førertrøjen fra letten Gatis Smukulis (HTC-Highroad), der ingen chance
   havde for at forsvare sin position.
   Kom i mål med 23 sekunders forspring
   Contador kom i mål med et forspring på 23 sekunder til italieneren
   Michele Scarponi (Lampre) og den amerikanske veteran Levi Leipheimer
   (RadioShack), mens Giro d’Italia-sejrherren Ivan Basso (Liquigas) på
   syvendepladsen var slået med 38 sekunder og vinderen af
   Tirreno-Adriatico, den australske eksverdensmester Cadel Evans (BMC),
   som nr. 10 med 50 sekunder.

   LÆS ARTIKEL[99]Contador sikkert i mål, da spurtkanon slog til
   Sammenlagt er Alberto Contador nu også de 23 sekunder foran Leipheimer
   og Scarponi, der på grund af deres tidligere placeringer bytter plads i
   klassementet. Og dermed er Contador storfavorit til at slutte som
   endelig triumfator, selv om der endnu resterer fire etaper. Ingen af
   dem er imidlertid af tilnærmelsesvis samme sværhedsgrad som dagens.
   Fornemt arbejde af Chris Anker
   Det var den danske klatrespecialist Chris Anker Sørensen og spanieren
   Daniel Navarro, der på turen op i Pyrenæernes tynde luft sørgede for,
   at Contador fik det perfekte afsæt til at sætte sit soloangreb ind.

   LÆS ARTIKEL[100]Dansk trio støtter Contador i ny succesjagt
   Danskeren kom i mål som nr. 21 med et minus på 1.20 minut til
   kaptajnen, og Chris Anker Sørensen avancerede dermed til 20. pladsen
   sammenlagt ligeledes 1.20 bagud.
   Seks mand i langt udbrud
   Favoritterne blev udfordret tidligt på etapen, da seks mand fandt
   sammen i et udbrud.

   Hollænderen Stefan Kruijswijk (Rabobank) og colombianeren Nairo
   Quintana (Colombia es Pasion) lagde for, og de fik efter nogen tid
   følgeskab af førstnævntes særdeles angrebsivrige landsmand Johnny
   Hoogerland (Vacansoleil) og franskmanden Sébestien Minard (Ag2r).
   Yderligere en duo, spanieren José Vicente Toribio (Andalucia) og
   amerikaneren Thomas Peterson (Garmin-Cervélo) opnåede tilslutning, og
   sekstetten oparbejde et forspring på lidt over syv minutter, før Saxo
   Bank-SunGard og RadioShack gjorde fælles sag i front for feltet, så
   situationen ikke kom ud af kontrol.
   Saxo Bank-SunGard tog hovedparten af slæbet
   Det danske mandskab tog hovedparten af slæbet, indtil spanske Caja
   Rural blandede sig på den sidste kilometer op mod toppen af dagens
   anden stigning Collado de Toses efter knap 80 km, hvor afstanden var
   mindsket til fem minutter.
   Da kappestriden nærmede sig den afsluttende og særdeles udfordrende
   fase de sidste 30 km med to skrappe klatreture inden selve finalen op
   til Vallnord, var de seks stadig tre minutter foran, men det var
   tydeligt, at deres rolle var tæt på at være udspillet.
   Kæmpede forgæves mod overmagten
   På 1. kategori stigningen Alt de la Comella var det kun Quintana og
   Kruiswijk, der var i stand til at holde forfølgerne stangen. De
   noteredes som nr. 1 og 2 ved bjergspurten, mens amerikaneren Chris
   Horner (RadioShack) og Saxo Bank-SunGards Chris Anker Sørensen fulgte
   lige efter.
   Quintana kæmpede længst mod overmagten, men inden Alt de Massana – det
   næstsidste bjerg inden færden op mod mål – var eventyret forbi også for
   hans vedkommende.
   Belønnede holdkammeraternes slid
   Saxo Bank-SunGard førte på imponerende vis an i en gruppe, der
   indeholdt stort set alle favoritterne, mens indehaveren af
   førertrøjenGatis Smukulis, og den tidligere spanske Tour de
   France-vinder Carlos Sastre (Geox) var blandt dem, der måtte lade sig
   falde tilbage.
   Og på de sidste kilometer belønnede Contador så holdkammeraternes slid
   ved selv at sætte konkurrenterne til den endelige sejr på plads.
