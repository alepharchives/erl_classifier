Færdig OL- og VM-helt skal skabe ny dansk succes

Casper Jørgensen dirigerer i kulissen, når det ny danske 4 km hold i dag får
sin VM-debut.

   Tre år i træk solede Casper Jørgensen sig i succes ved de mest
   betydende arrangementer rundt om på verdens velodromer.
   Som 22-årig og yngste mand i den rød-hvide kvartet, der under den tyske
   landstræner Heiko Salzwedels ledelse bragte Danmark tilbage i den
   internationale elite, jublede han i 2007 sammen med Alex Rasmussen,
   Michael Mørkøv og Jens-Erik Madsen over gennembruddet med
   bronzemedaljen i 4 km holdforfølgelsesløb ved VM på Mallorca.

   LÆS OGSÅ[93]Danmarks Cykle Union fyrer banelandstræner
   Sølv i Kina, guld i Polen
   Året efter var han med til at erobre sølv ved såvel
   verdensmesterskaberne i Manchester som OL i Beijing - den olympiske
   udmærkelse prydedes med en dansk rekord på 3.56.831 minutter - og i
   2009 nåede karrierens kulmination, da han i den polske by Pruszkow blev
   iklædt den eftertragtede, regnbuefarvede VM-trikot.
   Sidstnævnte bedrift var Casper Jørgensen meget tæt på at gå glip af,
   for allerede da kæmpede kan med de knæproblemer, som siden trods
   langvarigt behandlings- og genoptræningsforløb satte en definitiv
   stopper for de konkurrenceaktiviteter, der ellers pegede frem mod bl.a.
   olympisk deltagelse i London.
   Første store eksamen i dag
   En sådan bliver sandsynligvis stadig en realitet, men på en ganske
   anden måde, end den 25-årige fynbo for et par sæsoner siden havde
   forestillet sig.
   Erfaringerne fra den meget koncentrerede og vellykkede satsning på at
   nå egne, højtflyvende mål anvendes nu til at føre de endnu yngre
   afløsere i den kollektive tempodisciplin, Rasmus Quaade, Christian
   Ranneries, Niki Byrgesen, Lasse Norman Hansen og Casper Folsach frem
   til det højeste globale niveau, og hvor langt den udvikling er nået,
   afsløres ved verdensmesterskaberne i den hollandske by Apeldoorn, som
   indledes i dag.
   Forfremmet efter fyring
   Casper Jørgensen var oprindelig assistent for den tyske landstræner
   Sven Meyer, men da denne i slutningen af januar blev fyret, overtog
   Casper Jørgensen ansvaret i samarbejde med Danmarks Cykle Unions
   sportschef Lars Bonde.
   »En del af min opgave har bestået i at styrke rytternes motivation. De
   skal virkelig fornemme, at det er deres projekt, og at det er op til
   dem, om de får succes, hvor de måske hidtil i højere grad har været
   styret af et meget nøje fastlagt program, hvor der ikke var plads til
   afvigelser«, fortæller Casper Jørgensen.
   Kar lært at tysk succestræner
   »Jeg benytter mig i vid udstrækning af de metoder, som jeg lærte af
   Heiko Salzwedel, da han skabte de store resultater med os. Under vores
   træningslejr på Mallorca for nylig synes jeg virkelig, jeg kunne mærke,
   at der er sket en ændring i holdningen. Det er, som om rytterne nu
   brænder endnu mere for at bevise, at de kan løse denne opgave, og det
   har været med til at styrke også min optimisme«.
   »Det er virkelig fedt for mig, at kunne give noget tilbage efter alt
   det, jeg selv har nået, som jo overgår, hvad de fleste overhovedet tør
   drømme om«.
   » Jeg har længst affundet mig med min situation, og føler ikke den
   mindste form for bitterhed over, at jeg ikke kan være med længere. Det
   skyldes nok dels, at jeg havde over et år til at vænne mig til det,
   inden den endelige afgørelse blev truffet, dels at der kun gik ganske
   kort tid, før jeg blev tilbudt at gå ind i arbejdet med 4 km holdet«,
   konstaterer Casper Jørgensen.
   Intet at stille op med knæet
   »Det er en medfødt skavank i knæet, som udviklede sig til, at det ikke
   længere kunne tåle belastningen i konkurrencer. Alt er blevet undersøgt
   til bunds, og der er intet at stille op«.
   »Mens jeg gik og ventede på lægernes dom tænkte, jeg da over, hvad jeg
   nu skulle tage mig til. En universitetsuddannelse var en mulighed, men
   jeg nåede ikke ret langt i mine overvejelser, for det varede vist ikke
   ret meget mere end en halv time, fra jeg havde fået at vide, at der
   ikke var noget at gøre, til DCU spurgte, om jeg ville have et job i
   trænerteamet«.
   Skal forbedre sig rent tidsmæssigt
   Ved den seneste World Cup for en måned siden i Manchester kæmpede
   danskerne sig frem til en plads i bronzefinalen, hvor det blev til
   nederlag mod Spanien, der kørte på 4.03.308 minutter mod 4.05.477 – en
   dansk tid der var en anelse dårligere end i den indledende runde, mens
   den spanske var tilsvarende forbedret. Storbritannien sejrede i
   3.55.438, mens New Zealand fik sølv i 4.00.314.
   »Vores succeskriterium ved VM er at komme tættere på de bedste rent
   tidsmæssigt. Afstanden på 10 sekunder op til Storbritannien skulle
   gerne formindskes, og jeg håber, vi kan nå ned på omkring 4.03, så vi
   ser, at den positive udvikling, som holdet helt klart er inde i,
   fortsætter«, siger Casper Jørgensen.
   Skrap modstand i vente
   »Medaljer skal vi næppe gøre os forhåbninger om. Foruden de nævnte
   nationer er vi også oppe mod Australien, som ikke stillede med deres
   stærkeste i Manchester og Rusland, der nu har Heiko Salzwedel ved
   roret, men slet ikke var med i England. Vi slutter nok mellem de
   fem-seks bedste, og det er absolut et tilfredsstillende grundlag at
   arbejde videre på frem mod OL«.
   Den indledende tidskørsel i 4 km holdforfølgelsesløb er første punkt på
   VM-programmet i eftermiddag, og for at Danmark slipper videre til
   aftenens medaljedyster, kræves en placering mellem de fire bedste.
