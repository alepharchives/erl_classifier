Contador er parat til det store slag i bjergene

Men Saxo Bank-SunGards spanske stjerne kunne godt have ønsket sig en endnu
skrappere kongeetape.
   Efter to opslidende dage, som har krævet maksimal koncentration, venter
   nu en helt anden form for udfordring på Saxo Bank-SunGards spanske
   superstjerne Alberto Contador i Volta a Catalunya.
   Det er nemlig løbets kongeetape, der står på programmet med de 189,4 km
   fra La Vall d?en Bas til Andorra, som slutter med en 8,2 km lang
   stigning op til målet i skisportsstedet Vallnord i lidt over 2.000
   meters højde.
   Inden er der lagt op til et forrygende slag i bjergene med tre toppe i
   1. kategori og en enkelt i anden - to af dem inden for de sidste 30 km.
   Afgørende for det samlede resultat
   »For mig er der ingen tvivl om, at dagens etape bliver afgørende for
   det samlede resultat, selv om løbet først slutter på søndag«,
   konstaterer Alberto Contador.
   »Jeg kunne imidlertid godt have ønsket mig, at det sidste bjerg var
   endnu skrappere, men det er der jo ikke meget at gøre ved. Det er under
   alle omstændigheder der, angrebet skal sættes ind, og jeg er klar til
   at gå efter sejren«.
   »Jeg har dog lagt mærke til, at flere af konkurrenterne virker i
   glimrende form. Det gælder ikke mindst italienerne Michele Scarponi og
   Ivan Basso samt australieren Cadel Evans, så det bliver ikke let«.
   Holdet har arbejdet fremragende
   »Jeg er fint tilfreds med, som løbet har formet sig indtil nu, og
   holdet har ydet et fremragende stykke arbejde for mig«.
   »De to første etaper har ikke været nemme. I mandags blev der kørt
   meget stærkt, fordi et udbrud var ved at skabe ravage i løbet, og i går
   var forholdene på den afsluttende rundstrækning meget farlige. Det
   begyndte at regne, netop som vi kom ind på den, og der opstod en
   voldsom trængsel, fordi alle ville sidde så langt fremme som muligt.
   Det blev lidt mere vildt, end jeg brød mig om«.
   Italiensk spurtkanon slog til i massespurt
   Rent resultatmæssigt forløb den 169 km lange 2. etape fra Santa Coloma
   de Farnes til Banyoles alt efter bogen med den italienske veteran
   Alessandro Petacchi (Lampre) først over stregen i en massespurt.
   Styrkeprøven var på forhånd vurderet til at appellere til sprinterne,
   og eftersom Petacchi i mandags havde vundet hovedfeltets spurt 28
   sekunder efter HTC-Highroads unge lettiske himmelstormer Gatis Smukulis
   var der udsendt klare signaler om, at den 37-årige italienske
   spurtkanon var på jagt efter succes på de spanske landeveje.
   Petacchis første sejr i år
   Lampre sørgede ydermere for i samarbejde med HTC-Highroad at holde
   dagens lange udbrud under kontrol, og det betød da også, at 160 af de
   187 deltagere nåede samlet til målet i Banyoles, hvor tidligere
   nordmanden Thor Hushovd (Garmin-Cervélo) og briten Mark Cavendish
   (HTC-Highroad), som ikke er med i den aktuelle udgave, har triumferet.
   Nærmest til at true Petracchi var spanieren José Joaquin Rojas
   (Movistar), der ligeledes var tættest på italieneren i går, men Rojas
   havde allerede inden etapen udtrykt overvældende respekt for Petacchi.
   Det var italienerens første sejr i denne sæson efter et uhyre
   succesrigt 2010, hvor han bl.a. vandt pointkonkurrencen i Tour de
   France og blandt sine i alt otte sejre talte to etaper i Touren og en
   enkelt i Vuelta a Espana.
   Contador rykkede en plads frem
   Også for Alberto Contador forløb etapen planmæssigt - og lidt til.
   Den 28-årige spanier krydsede stregen som nr. 22, og det viste sig, at
   han var den bedste af klassementsaspiranterne.
   Det indebar, at han rykkede en enkelt plads frem sammenlagt, så han nu
   er nr. 9, uden at det dog har den store betydning, eftersom
   favoritterne minus de to Geox-holdkammerater, spanieren Carlos Sastre
   og russeren Denis Mentjov, fortsat er 28 sekunder efter Smukulis.
