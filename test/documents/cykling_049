VM-sølvvinderen Matti Breschel atter under kniven

I dag køres det belgiske løb, den danske klassikerspecialist vandt sidste år.

   I den ideelle verden havde den danske VM-sølvvinder Matti Breschel i
   dag været at finde på startlinjen til den 201 km lange belgiske
   udfordring Dwars door Vlaanderen med nr. 1 på ryggen som sidste års
   vinder.
   Men situationen er alt andet end ideel for den 26-årige
   klassikerspecialist, som i øjeblikket kun kan trøste sig med det gamle
   mundheld om, at det skal være skidt, før det bliver godt.
   For mens Rabobank-holdkammeraterne i går gjorde klar til starten i
   Roeselaere, befandt Matti Breschel sig på et hospital i den hollandske
   by Amersfoort for at få undersøgt det knæ, som opereredes i november og
   nu i adskillige måneder har voldt ham så store problemer, at det
   bortset fra et kortvarigt, mislykket forsøg har været umuligt for ham
   at udøve sit erhverv.

   LÆS OGSÅ[97]Matti Breschel døjer igen med knæsmerter
   Et mindre kirurgisk indgreb
   Ifølge Rabobanks hjemmeside fandtes tilsyneladende i første omgang
   ingen skavanker ved den MRI-skanning, der blev foretaget. Da resultatet
   granskedes grundigt, konstaterede lægerne imidlertid en knude i noget
   bindevæv, og den blev fjernet ved et mindre kirurgisk indgreb under
   lokalbedøvelse.
   Matti Breschel har fået besked på, at han ikke må belaste knæet de
   kommende to uger, hvorefter han kan begynde med let træning, men
   hvornår danskeren kan gøre sig håb om at vende tilbage til
   konkurrencerne, melder Rabobank intet om.
   I stedet for Breschel er det hollænderen Lars Boom, der i dag kører med
   1-tallet i et løb, der giver de første fingerpeg frem mod den store
   klassiker på de belgiske landeveje, Ronde van Vlaanderen 3. april.
   24 firmahold til start
   Dwars door Vlaanderen er en særdeles krævende kappestrid, og rytterne
   skal forcere 12 af de kendte mure med halvdelen indenfor de afsluttende
   40 km og den sidste, Nokereberg, syv km fra mål.
   24 firmahold stiller til start, og de 12 har ProTeam status. Blandt
   stjernerne lyser ikke mindst schweizeren Fabian Cancellara
   (Leopard-Trek) op efter sin nylige, stærke indsats i Milano-Sanremo.
   Desuden er blandt andre også hjemmebanefavoritten Tom Boonen (Quick
   Step), Garmin-Cervélos stærke duo, amerikaneren Tyler Farrar og
   australieren Heinrich Haussler, sidste års mest vindende rytter
   tyskeren André Greipel (Omega Pharma-Lotto), den italienske
   eksverdensmester Alessandro Ballan (BMC) og spanieren Juan Antonio
   Flecha (Sky) at finde i feltet.
   Belgisk trumf hos Saxo Bank-SunGard
   Saxo Bank-SunGard har belgieren Nick Nuyens som sin trumf og stiller
   desuden med australierne Baden Cooke og Luke Roberts, den argentinske
   sprinter Juan José Haedo, den danske duo Michael Mørkøv og Kasper
   Klostergaard, svenskeren Gustav Larsson samt polakken Jaroslaw Marycz.
   Dansk deltagelse er der desuden hos Leopard-Trek, hvor Martin Mortensen
   er med, ligesom Alex Rasmussen stiller op i en HTC-Highroad trup, der
   kun tæller seks ryttere.

   [98]nyheder@pol.dk
