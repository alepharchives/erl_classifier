
Talent scorer årets første danske cykeltriumf

23-årige Thomas Vedel Kvist sejrede på 2. etape i Tour de Normandie.
   Dansk cykelsport noteredes i dag for sæsonens første sejr i et
   pointgivende løb på den internationale terminsliste, da Thomas Vedel
   Kvist (Glud & Marstrand-LRØ) susede først over stregen på 2. etape i
   Tour de Normandie.
   Den 23-årige dansker kom til mål sammen med hollænderen Tom Dumoulin
   (Rabobank Continental) og svenskeren Alexander Wetterhall (Endura
   Racing), og han afviste de to rivaler i spurten efter 196 km fra
   Colombelles til Forges les Eaux.
   Trioen var 11 sekunder foran belgieren Benjamin Verraes (Jong
   Vlaanderen), mens hele det store hovedfelt på 132 ryttere fulgte
   yderligere seks sekunder bagude.
   Avancerede til tredjepladsen
   I den samlede stilling erobrede Dumoulin førertrøjen fra svenskeren
   Tobias Ludvigsson (Team Cykelcity), der vandt gårsdagens prolog på 4,8
   km.
   Her blev Thomas Vedel Kvist kun nr. 69 slået med 21 sekunder, men i
   kraft af tidsgodtgørelse for dagens gevinst indtager han nu
   tredjepladsen – ligesom Ludvigsson 10 sekunder efter hollænderen.
   Kørte to år for Quick Step
   Den talentfulde dansker er i gang med sin første sæson på Glud &
   Marstrand-LRØ, efter at han de seneste to år har haft kontrakt med det
   belgiske storhold Quick Step.
   Her var der stillet store forventningerne til ham efter en stribe
   flotte resultater bl.a. med samlet sejr i det canadiske Nations Cup løb
   for U23 ryttere Coupe de la Ville de Saguenay i 2008.
   Det lykkedes imidlertid aldrig Tomas Vedel Kvist at slå igennem – først
   og fremmest fordi han var plaget af en del skader og sygdom, som gjorde
   det vanskeligt for ham at gennemføre et langsigtet løbsprogram – og nu
   er han i gang med en frisk start på det ambitiøse jyske hold.
