Frikendt rytter takker Contador for hjælpen

Forurenede fødevarer i Mexico er et kæmpe problem, fremhæver Philip Nielsen.

   Den danske cykelrytter Philip Nielsen, der tirsdag blev frikendt for
   brug af clenbuterol, er ikke i tvivl om, at spanske Alberto Contador
   har gjort en stor del af arbejdet for, at han nu undgår
   dopingkarantæne.

   LÆS ARTIKEL[97]Contador-effekt fører til dansk frifindelse

   »Hans sag har jo været den helt store og har haft meget opmærksomhed,
   så på den måde har han trukket en stor del af læsset og gjort noget af
   det grove arbejde«, siger Philip Nielsen, der dog også ser problemer i
   Contador-sagen.

   Stadig en ærgerlig sag
   »Det kan have været med til at trække behandlingen af min sag ud, at
   man skulle skele til, hvordan denne meget større sag ville ende«, mener
   danskeren.

   LÆS ARTIKEL[98]Ni måneders ventetid: DCU venter på forklaring

   »Jeg er stadig ærgerlig over, at jeg var en af de allerførste til at få
   sådan en sag her - og nu er jeg en af de allersidste til at blive
   frifundet. Men det er en rigtig lykkelig dag for mig, at jeg nu har
   fået ret i, at det var uforskyldt, at jeg havde stoffet i kroppen«,
   siger Philip Nielsen.

   Philip Nielsen testede positiv for stoffet under et løb i Mexico i
   april 2010, og han har været suspenderet siden september 2010 af den
   internationale cykelunion (UCI), der dog først sendte hans sag til
   behandling i Danmark i begyndelsen af 2011.

   Fødevarer i Mexico er et kæmpe problem
   Den er her blevet behandlet af Danmarks Idræts-Forbunds dopingnævn, der
   allerede i behandlingen af sagen over for Philip Nielsen indikerede, at
   man hældte mod en frikendelse.

   LÆS ARTIKEL[99]Dansker frifundet i Contador-lignende dopingsag

   »Jeg havde et håb om, at det ville gå denne vej, for da vi fremlagde
   vores argumenter og beviser, gav DIF os ret i, at det var uforskyldt,
   at jeg fik stoffet i kroppen«, siger Philip Nielsen.

   »Det er faktisk ret nemt at dokumentere, at det er et kæmpe problem, at
   fødevarer i Mexico er forurenet med disse ting, men det anede jeg intet
   om, at jeg skulle være bange for, da jeg tog derover for at køre
   cykelløb og spiste maden på hotellet«, fortæller Philip Nielsen.

   Der venter stadig nogle sejre
   Han står uden kontrakt, men håber at vende tilbage til sporten.

   »Det er klart, at den seneste tid har været sur, og jeg står uden noget
   hold at køre for, men jeg vil vildt gerne køre cykelløb, og mener også
   stadig, at jeg har nogle sejre at hente derude«.

   ritzau
