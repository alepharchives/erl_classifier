Contador-effekt fører til dansk frifindelse

DCU og Wada kan fortsat appellere Philip Nielsens frifindelse.

   Mens superstjernen Alberto Contador (Saxo Bank-SunGard) i disse dage
   venter spændt på, om den internationale cykelunion, UCI, og/eller det
   internationale antidopingagentur, Wada, appellerer det spanske
   cykelforbunds frifindelse i dopingaffæren, som for godt en måned siden
   gjorde det muligt for ham at genoptage aktiviteterne, har Danmarks
   Idræts-Forbunds dopingnævn besluttet, at Philip Nielsen i en
   tilsvarende sag ligeledes skal fritages for straf.

   LÆS ARTIKEL[93]Dansker frifundet i Contador-lignende dopingsag
   I begge tilfælde handler det om, at der er fundet spor af det forbudte
   stof clenbuterol. Det gjorde sig også gældende for en hollandsk
   mountainbikerytter, der for nylig blev frikendt, ligesom det tyske
   bordtennisforbund har afgjort, at der ikke er basis for en dopingsag
   mod en af nationens stjerner, som i første omgang blev fældet ved en
   kontrol i Kina.
   Italiener idømt et års karantæne
   Philip Nielsen blev testet positiv i Vuelta a Mexico efter sidste etape
   25. april 2010, som han vandt. I samme løb afleverede også italieneren
   Alessandro Colo (ISD-Neri) en prøve med indhold af clenbuterol. Han fik
   sin sag afgjort allerede i efteråret og er i øjeblikket i gang med at
   afsone en etårig karantæne.
   I en pressemeddelelse fra DIF hedder det bl.a, »at dopingnævnet
   fastslår, at stoffet stammer fra indtagelse af fødevarer, og at Philip
   Nielsen ikke selv er skyld i den positive prøve og heller ikke har
   handlet uagtsomt«.
   »Dopingnævnet fritager Philip Nielsen for straf og ophæver den
   suspension, som UCI pålagde rytteren 30. september 2010. Dopingnævnet
   vurderer, at den konstaterede clentuberol skyldes rytterens indtagelse
   af fødevarer på rytterhotellet i Mexico. Philip Nielsen har gennem hele
   forløbet fastholdt, at han ikke har indtaget stoffet bevidst«.
   Reglerne er overtrådt
   »Nævnet kan fastslå, at der foreligger en overtrædelse af UCI-ADR art.
   21.1, idet den blotte forekomst af et forbudt stof i rytterens
   dopingprøve er en overtrædelse af dopingreglernes objektive
   ansvarsregel«.
   »Det kan imidlertid efter nævnets vurdering lægges til grund, at
   forekomsten af det forbudte stof må tilskrives indtagelse af fødevarer
   på det officielle rytterhotel. Nævnet lægger herved vægt på, at
   koncentrationen af clenbuterol i indklagedes test var ganske lav, at
   den italienske cykelrytter Alessandro Coló, der havde boet og spist på
   samme rytterhotel, tilsvarende og med nogenlunde samme koncentration
   blev testet positiv for clenbuterol på samme dag som indklagede, og, at
   indklagede hverken før eller senere har været testet positiv, men
   tværtimod blev testet dopingfri 8. maj 2010, ca. to uger efter testen i
   Mexico. Efter nævnets vurdering har indklagede med fornøden styrke ført
   bevis for, at han ikke har udvist egen skyld eller uagtsomhed«.
   DCU: Sagen kan stadig appelleres
   I Danmarks Cykle Union tages afgørelsen til efterretning, samtidig med
   at formanden Tom Lund understreger, at sagen ikke nødvendigvis er
   afsluttet.
   »Der eksisterer stadig den mulighed, at UCI eller Wada appellerer, så
   selv om det selvfølgelig er en glad melding for Philip at få, skal han
   endnu ikke hæve armene for højt i vejret«, siger Tom Lund.
   »Vi har intet haft at gøre med sagen, ud over at vi sendte den videre
   til DIF’s dopingudvalg, straks vi modtog beskeden fra UCI om, at Philip
   Nielsen var testet positiv«.
   »Det er klart, at man kan stille sig selv det spørgsmål, om Philip var
   blevet frifundet, hvis ikke der havde været en Contador-affære. Den har
   for alvor sat fokus på clenbuterol og den uvished, der hersker, når
   stoffet viser sig i prøver«.
