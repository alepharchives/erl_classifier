Riis om Cancellara-vidundermiddel: Sludder og vrøvl

Chefen for Saxo Bank-SunGard afviser pure, at den schweiziske tempokonge
skulle have benyttet sig af en mirakelkrank.

   I sidste uge vakte det voldsom opsigt i cykelsportskredse, at det
   schweiziske tempofænomen Fabian Cancellara i forbindelse med sine
   imponerende opvisninger i bl.a. Ronde van Vlaanderen og Paris-Roubaix
   skulle have benyttet sig af et – fuldt lovligt – teknisk vidundermiddel
   udviklet af en italiensk ingeniør Giovanni Cecchini, der i parentes
   bemærket ingen relationer har til den kontroversielle læge Luigi
   Cecchini.

   LÆS ARTIKEL[98]Mysteriet om Cancellaras 'motor' menes løst
   Men nu skyder hans daværende chef på Team Saxo Bank, Bjarne Riis, den
   forklaring sønder og sammen med en ganske kontant melding:
   »Det er det rene sludder og vrøvl«.
   Mirakelkrank i stedet for motor
   Det var den belgiske avis La Derniere Heure, der i et interview med en
   italiensk mekaniker kunne berette, hvordan kranken på Cancellaras cykel
   skulle være forsynet med nogle keramiske kuglelejer, som lå i en helt
   speciel olie, hvis formel var hemmelig.
   Denne opfindelse skulle angiveligt medføre en tidsgevinst på 2,5
   sekunder pr. kilometer, og det og ikke de flittigt gentagne
   beskyldninger sidste år om, at rammen rummede en eller anden form for
   motor, skulle være forklaringen på de suveræne præstationer, Cancellara
   leverede i eksempelvis de to nævnte klassikere.
   Giver ingen tidsgevinst
   »Det er rigtigt, at Cancellara på et tidspunkt havde et samarbejde med
   Cecchini, men det er adskillige år siden. Jeg tror, det var helt
   tilbage i Ivan Basso-perioden, så det har absolut intet på sig, at
   Cancellara benyttede sig af det omtalte system sidste sæson«,
   understreger Bjarne Riis.
   »Påstanden om, at de omtalte ændringer i kranken skulle give
   tidsgevinster af den størrelse, der er nævnt, anser jeg i øvrigt for at
   være helt uden hold i virkeligheden«.

   LÆS ARTIKEL[99]Cancellara afvist i dramatisk klassiker

   »Vores cykelleverandør Specialized er inde i et tæt samarbejde med
   formel 1 virksomheden McLaren i en konstant udviklingsproces, og de
   keramiske kuglelejer har da også været oppe at vende i den sammenhæng.
   Men alle de eksperter, der har beskæftiget sig med sagen, er enige om,
   at det ikke er en vej, som har betydning for forbedringen af
   materiellet«.
   En exceptionel atlet
   »Så ligesom Fabian absolut ikke havde fået installeret en motor, har
   hans cykel altså heller ikke været udstyret med en særlig krank af den
   nævnte type«.
   »Den eneste grund til, at han har kunnet lave så enestående bedrifter,
   er, at han er en exceptionel atlet«, fastslår Bjarne Riis.
   Den danske cykelboss’ oplysninger stemmer fuldstændig overens med den
   totale afvisning af, at Cancellara skulle anvende sig af den italienske
   mirakelmetode, som schweizerens nuværende chef på Leopard-Trek, Brian
   Nygaard, er fremkommet med.
