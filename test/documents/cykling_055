Voldsom nedtur for tidligere Riis-kaptajn

Carlos Sastre og holdkammeraten Denis Mentjov kunne ikke følge med i Volta a
Catalunya.

   Mens der hos Saxo Bank-SunGard var tilfredshed med forløbet af 1. etape
   i Volta a Catalunya, om end den kom til at slide lidt mere på kræfterne
   for et par af det danske mandskabs ryttere end forudset, stod det helt
   galt til med de to etablerede stjerner, den tidligere spanske Bjarne
   Riis-kaptajn og Tour de France-vinder Carlos Sastre og russeren Denis
   Mentjov.
   De to er i år holdkammerater på det spanske Geox-TMC mandskab og
   stræber målrettet efter at hævde sig i Giro d’Italia, der starter om
   cirka halvanden måned i Torino.
   Forbløffende stort tidstab
   Dagens præstation på de spanske landeveje sender dog ikke synderligt
   positive signaler i den retning, for Sastre og Mentjov nåede i mål i en
   gruppe på godt 30 ryttere, der fra nr. 143 og nedefter noteredes for et
   minus på 13.17 minutter til den lettiske vinder Gatis Smukulis
   (HTC-Highroad).

   LÆS OGSÅ[97]Ung himmelstormer slår Contador og de andre stjerner
   Russeren har været plaget af feber op til starten, og Sastre er
   sjældent i form på dette tidspunkt af året. Alligevel er det yderst
   forbløffende, at de satte så meget tid til.
   Til gengæld var de også de eneste af favoritterne, som ikke befandt sig
   i det hovedfelt på 89 ryttere, som krydsede stregen 28 sekunder efter
   Smukulis.
   Placeringerne kan blive vigtige
   Af kandidaterne til den endelige sejr placerede australieren Cadel
   Evans (BMC) sig bedst som nr. 8, Saxo Bank-SunGards Alberto Contador
   blev nr. 10, italieneren Danilo Di Luca (Katusha) 11, mens eksempelvis
   spanieren Igor Anton (Euskaltel) blev nr. 45 og italieneren Ivan Basso
   (Liquigas) nr. 55.
   »Det var helt bevidst, at Alberto prøvede at kæmpe sig så langt frem
   som muligt, for eftersom der ikke er bonussekunder i dette løb, kan
   placeringerne i den sidste ende få betydning«, fortæller Saxo
   Bank-SunGards sportsdirektør Dan Frost.
   Etapen hårdere end forventet
   »Etapen blev hårdere, end vi havde regnet med. Det skyldes først og
   fremmest, at ingen ville tage ansvar i jagten på det lange udbrud. Da
   Katusha tog fat, sendte vi André Steensen frem, ligesom Liquigas deltog
   med to mand. Senere brugte vi også Benjamin Noval i forfølgelsen, og
   egentlig havde vi slet ikke forestillet os, at det skulle blive
   nødvendigt«.
   »Til sidst havde vi dog ingen interesse i at neutralisere udbruddet
   fuldstændigt, fordi afstanden var mindsket tilstrækkelig meget til, at
   resultatet næppe kan få indflydelse på det samlede forløb«.
   »Nu fik vi foruden Contador også Chris Anker Sørensen, Jesus Hernandez
   og Daniel Navarro med hjem i hovedfeltet, og som etapen udviklede sig,
   kan vi være godt tilfredse med det. Nicki Sørensen måtte slippe på den
   sidste stigning, men han er ikke helt på toppen efter en sygdomsperiode
   i kølvandet på Paris-Nice«.
   Leopard-Trek med tre mand fremme
   Ukraineren Volodomyr Gustov var den sidste af Saxo Bank-SunGards
   ryttere, der faldt fra i hovedfeltet. Han kom i mål med et minus på
   3.17 minutter, Nicki Sørensen tabte 8.53, Mens André Steensen og
   Benjamin Noval nåede til vejs ende i selskab med blandt andre Sastre og
   Mentjov.
   Her befandt også Martin Pedersen (Leopard-Trek) sig. Det luxembourgske
   mandskab havde tyskeren Linus Gerdemann, østrigeren Stefan Denifl og
   schweizeren Oliver Zaugg med i første gruppe.
