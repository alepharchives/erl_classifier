Suveræn verdensmester styrer mod titelforsvar

Ingen kunne true Sebastian Vettel i årets første Formel 1-grandprix.
   Sergio Perez og Kamui Kobayashi (begge Sauber) er blevet
   diskvalificerede, fordi der var uregelmæssigheder omkring deres bilers
   konstruktion. Sauber har appelleret afgørelsen.

   Sebastian Vettel fortsætter, hvor han slap i sidste sæson.

   I årets første Formel 1-grandprix i Melbourne, Australien, var den unge
   tyske komet helt suveræn og kørte med en margin på over 20 sekunder
   først over stregen i sin Red Bull-racer.

   Briten Lewis Hamilton (McLaren) sluttede som nummer to, mens russeren
   Vitali Petrov (Renault) for første gang i karrieren kom på podiet.

   Godt arbejde, drenge
   Sebastian Vettels sejr blev grundlagt allerede på første omgang, hvor
   han kørte over to sekunder hurtigere end Lewis Hamilton.

   »Det er coolt, det her. Et helt fantastisk løb«, lød den første analyse
   fra den unge tysker, da han over radioen kommunikerede med det tekniske
   personale, der leverede perfekt arbejde ved verdensmesterens to pitstop
   undervejs.

   Næste løb i Formel 1-serien afvikles i Malaysia 10. april.
