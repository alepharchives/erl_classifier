Vettel snupper årets første pole position

Sebastian Vettel viste som forsvarende verdensmester i Formel 1, at han
stadig kan køre stærkt i sin racerbil.
   Formel 1-sæsonen åbnede, hvor den slap, da årets første grandprix blev
   indledt i Australien. Den forsvarende verdensmester, Sebastian Vettel,
   var lørdag hurtigst i kvalifikationen og begynder i pole position.

   »Det er ret lovende for søndagens løb, og vi har nu gjort forarbejdet.
   At begynde sæsonen på den måde er lige, hvad jeg havde håbet på, og det
   er et godt tegn for alle på holdet«, siger Sebastian Vettel.

   Den 23-årige tysker var væsentligt hurtigere end alle sine
   konkurrenter, hvor briten Lewis Hamilton fra McClaren kom tættest på og
   begynder i anden startposition.

   »Det var en fornøjelse, og jeg er meget tilfreds med resultatet, men vi
   har fortsat nul point ligesom alle andre, så vi må vente og se«, siger
   Sebastian Vettel.

   Mark Webber, som er holdkammerat med Vettel hos Red Bull-mandskabet,
   sluttede i tredjebedste tid, mens Hamiltons makker Jenson Button blev
   firer.

   Dermed er der lagt op til en spændende dyst mellem Red Bull og McClaren
   i søndagens løb i Melbourne.

   ritzau
