Formel 1 skal peppes op med kunstig regn
Sportens promotor, Bernie Ecclestones, nyeste idé får en blandet modtagelse.

   Formel 1 er en milliardforretning, og VM-seriens promotor, Bernie
   Ecclestone, har i over 30 år formået at holde liv i og forny det
   spektakulære cirkus, så det hver sæson tiltrækker millioner af
   tilskuere både foran tv og omkring banerne. Ikke alle ideer fra den
   80-årige rigmand bliver modtaget med kyshånd, og eksempelvis vandt
   tanken om guld-, sølv- og bronzemedaljer til de tre først placerede i
   et grandprix intet gehør.

   Hvilken skæbne, Ecclestones seneste påfund lider, er for tidligt at
   sige, men det er ikke for meget sagt, at det allerede har vakt debat.
   Den hittepåsomme entreprenør foreslår nemlig på kanten af endnu en
   sæson, at det i forbindelse med udvalgte løb skal være muligt at skabe
   kunstig regn på banen, så showet bliver peppet lidt op, og der kommer
   flere overhalinger.

   LÆS OGSÅ[98]Pengemangel truer Formel 1

   Udviklingen i Formel 1 har generelt gjort overhalinger sjældne bl.a.
   fordi bilerne er langt mere effektive end tidligere, og kørerne laver
   færre fejl. Samtidig er bremsezonen i modsætning til gamle dage, hvor
   den kunne være helt op til 200 meter, nu nærmere nede på 50 meter.

   Og Ecclestone påpeger, at der på en tør bane kun findes én ideallinje,
   som kørerne følger, fordi de ellers vil samle snavs op, der vil hæmme
   dækkenes præstation.

   Derfor er det også tit i regnvejrsløb, de mest opsigtsvækkende
   overhalinger finder sted, og dem ønsker Ecclestone sig flere af. Da
   regnvejr i sagens natur ikke kan bestilles, skal den i stedet skabes
   kunstigt via vandingsanlæg langs banen.

   LÆS OGSÅ[99]Alonso vinder dramatisk regnløb i Sydkorea

   »Der findes allerede baner, hvor det kan lade sig gøre, så det ville
   være let at introducere. Hvorfor ikke lade det ’regne’ midt i et løb? I
   20 minutter eller på de sidste 10 omgange. Der kunne gives et varsel 2
   minutter før, og vi ville være garanteret spænding. Det ville være det
   samme for alle. Se på løbene nu, hvor overhalinger er stort set
   umulige«, siger Bernie Ecclestone til den officielle Formel
   1-hjemmeside.

   Blandt de nye regler for denne sæson er det gjort lovligt med
   justerbare bagvinger, som skulle gøre overhalinger lettere, men
   Ecclestone vil gå et skridt videre.

   Interessant
   Pirelli, der i år er ene om at levere dæk til hold i VM-serien, synes,
   ideen er god.

   »Jeg synes, Bernie Ecclestones kommentarer er meget interessante. Vi
   har teknologien til det, og derfor er ideen ikke så tosset, som den
   umiddelbart kunne lyde«, siger Pirellis motorsportsdirektør, Paul
   Hembry, til sport1.de.

   »Det ville for kørerne, taktikerne og mekanikerne være storartet. Vi
   har tidligere set fremragende løb, når en ekstra faktor som vejret kom
   i spil, så hvorfor ikke«, spørger Paul Hembry.

   Flere gode end dårlige ideer
   Blandt kørerne er begejstringen over Bernie Ecclestones idé til at
   overse.

   Red Bulls Mark Webber siger til The Telegraph:

   »For mig som traditionalist er det (kunstig regn, red.) ikke svaret.
   Bernie har haft flere gode end dårlige ideer, men det her er ikke en af
   dem«, siger Mark Webber.

   Heller ikke verdensmester Sebastian Vettel er begejstret for ideen.

   »Der bliver investeret mere og mere for at gøre showet bedre. Jeg
   spørger mig selv, om det er nødvendigt. Faren er, at det ikke mere er
   instinktet, som er afgørende ved en overhaling, men et eller andet
   system«, siger Vettel til Der Spiegel.

   Formel 1-sæsonen starter 27. marts med det australske grandprix i
   Melbourne.

   LÆS OGSÅ[100]Politisk uro udsætter Formel 1-starten
