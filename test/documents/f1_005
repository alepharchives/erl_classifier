Pengemangel truer Formel 1

Flere baner er ramt af den økonomiske krise og kan blive tvunget til at kaste
håndklædet i ringen.

   Aflysningen af sæsonpremieren i Bahrain 13. marts er ikke Formel
   1-promotoren Bernie Ecclestones eneste hovedpine i denne tid.

   For den økonomiske krise begynder nu også at gøre sin virkning i den
   højt profilerede sport, og flere af de baner, der lægger asfalt til et
   grandprix, risikerer at måtte droppe de attraktive løb på grund af
   pengemangel.

   LÆS OGSÅ[98]Politisk uro udsætter Formel 1-starten

   Lidt uden for Barcelona har Circuit de Catalunya siden 1991 dannet
   rammen om det spanske grandprix og talrige testkørsler, men ligesom i
   resten af Spanien er også Catalonien ramt af recessionen.

   Den kan bremse det efterhånden traditionsrige løb, der de senere år er
   blevet særdeles populært på de kanter på grund af Fernando Alonsos gode
   resultater.

   Barcelona er gået i tænkeboks
   Den catalanske præsident, Artur Mas, siger til El País, at det spanske
   grandprix med garanti bliver kørt i år og formentlig næste år, men så
   tør han heller ikke kigge længere ud i fremtiden.

   Arrangørerne af et Formel 1-grandprix betaler Ecclestone omkring 40
   millioner dollar (ca. 215 millioner kroner) for at afvikle løbet, og
   derfor kan det være svært at få en løbsweekend til at køre rundt trods
   fulde huse på tilskuerpladserne.

   »Vi er bare nødt til også at huske, hvordan et Formel 1-grandprix gør
   reklame for landet. Det sætter Catalonien på verdenskortet«, siger
   Artur Mas til El País.

   Livremmen skal spændes ind
   I 2007 forlængede Bernie Ecclestone kontrakten med Barcelona frem til
   2016, og Artur Mas er også opsat på at opfylde aftalen, hvis det på
   nogen måde kan lade sig gøre.

   »Jeg vil gøre alt, hvad jeg kan, for at beholde Formel 1 i Barcelona,
   men vi kan ikke skjule sandheden. Vi skal reducere budgetterne, og
   regeringen skal spænde livremmen ind. Det vil ramme bredt, så nu må vi
   se, hvad der sker i år og i 2012«, siger Artur Mas.

   Også det australske grandprix i Melbourne, der i en årrække var
   sæsonens første – og nu bliver det igen efter aflysningen af løbet i
   Bahrain – kan snart være fortid.

   I hvert fald er der kritiske røster fremme i det lokale parlament, som
   har svært ved at udskrive en regning på 250 millioner kroner til
   skatteyderne hvert år.

   »Grandprixet var sikkert en god forretning i 1996, da det kostede
   regeringen 1,7 millioner dollar (ca. 9 millioner kroner, red.). Med
   faldende tilskuertal og regningen på 250 millioner årligt til
   skatteyderne burde regeringen begrænse sine tab og droppe det«, siger
   parlamentsmedlem Michael Danby til Reuters.

   Bossen er cool
   Hvis Bahrains grandprix gennemføres senere på året, hvad Bernie
   Ecclestone er opsat på, at det bliver, består VM-serien i år af 20 løb,
   hvilket er flere end nogensinde. Og landene står i kø for at komme ind
   i varmen, så Ecclestone tager det afslappet, at nogle vil ud, og andre
   bukker under med dårlig økonomi.

   I de senere år er eksempelvis Abu Dhabi, Sydkorea, Singapore og Kina
   kommet til, og denne sæson byder på et grandprix i Indien. Hvis de nye
   løb kommer med på bekostning af de traditionelle motorsportsnationer,
   kan det dog blive en pyrrhussejr for Ecclestone & Co., for den nylige
   historie viser, at tilskuerinteressen i nogle af landene med nyanlagte
   baner er til at overse.
