Læger kæmper for forulykket Formel 1-profil


Robert Kubica blev fredag opereret ige nefter sidste weekends ulykke. Denne
gang i ni timer.

   Lægerne gør i øjeblikket alt, hvad de kan for at sikre Robert Kubica de
   bedst mulige chancer for at vende tilbage til Formel 1-feltet efter
   hans alvorlige rallyulykke sidste søndag.

   Kort efter han ankom til hospitalet, blev han opereret i syv timer for
   at redde førligheden i sin knuste hånd, og fredag var han så yderligere
   ni timer under kniven. Det skete for at genopbygge hans fod, skulder og
   indersiden af albuen.

   »Vi udførte den anden operation på den øvre del af hans arm, et sted,
   der tidligere har været skadet i forbindelse med en ulykke. Vi gav ham
   en knogletransplantation og indsatte en plade«, siger kirurg Francesca
   Lanza.

   LÆS OGSÅ[97]Formel 1-kører taler efter voldsom ulykke

   Fredagens operation var udelukkende på indersiden af armen, og lægerne
   mangler stadig at operere på ydersiden. Men Kubica skal først hvile i
   to dage, før man går i gang igen.

   »Roberts hånd reagerede godt på operationen, blodcirkulationen er
   blevet genskabt, og hånden er ikke hævet«, siger Francesca Lanza.

   Robert Kubica, der stiller op for Renault i Formel 1, kørte rally i en
   Skoda Fabia, da han mistede kontrollen over bilen i et sving. Bilen
   kørte ind i et vejværn og fortsatte ind i en kirkemur.

   LÆS OGSÅ[98]Formel 1-profil alvorligt skadet i ulykke

   Mens polakkens co-driver, Janus Gerber, selv kunne klatre uskadt ud af
   bilen, blev Kubica siddende, inden han blev fløjet til hospitalet i en
   helikopter.

   Kubica har vundet ét Formel 1-løb i karrieren. Sejren faldt i 2008 i
   Canada, da han kørte for BMW-Sauber. Polakkens bedste samlede placering
   i de fem sæsoner, han har kørt Formel 1, er en sjetteplads fra 2007.

   ritzau
