Forulykket Formel 1-kører opereret i syv timer

Lægerne kan først i næste uge afgøre, om Robert Kubica kan fortsætte
karrieren.

   Robert Kubica kender først sin skæbne om en uge, efter at den polske
   Formel 1-kører i går kørte ind i en mur.

   Renault-køreren pådrog sig flere brud på højre ben og arm. Derudover
   var der på et tidspunkt fare for, at hånden måtte amputeres.

   LÆS ARTIKEL[97]Formel 1-profil alvorligt skadet i ulykke

   Lægerne opererede på Kubica i syv timer og er forsigtige optimister.

   Operationen er gået godt
   »Hånden var varm, og det betyder, at operation gik godt«, siger lægen
   Mario Igor Rossello, der stod for operationen.

   »Vi behøver minimum seks dage for at se, om blodcirkulationen ud til
   hånden fungerer, som den skal«, fortæller lægen.

   Det er derfor endnu uvist, om polakken, der efter operationen blev lagt
   i kunstigt koma, kommer til at genoptage sin Formel 1-karriere.

   Ikke tid at tænke på en afløser
   Selv om der blot er få uger til starten på grand prix-serien, så ønsker
   Renault-teamet endnu ikke at træffe nogen beslutninger om, hvem der
   skal køre i holdets to biler.

   »Han har mange brud, og hans hånd er skadet. Det er for tidligt og
   kynisk at tænke på en afløser nu. Vi venter på nyt om Robert, og hvor
   langt tid han vil være væk, inden vi tager sådan en beslutning«, siger
   Renault-leder Eric Boullier.

   Uheldet indtraf, da Kubica kørte ind i en kirkemur i forbindelse med et
   rallyløb i Italien.

   ritzau
