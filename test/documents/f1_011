De røde vil hævne sidste års ydmygelse

Ferrari har styrket sit tekniskafdeling og fyret manden, der tog en forkert
beslutning i sæsonens sidste grandprix.

   En ydmygelse, som den Ferrari oplevede i sidste sæsons afsluttende
   grandprix, da Fernando Alonso i løbet af 37 omgange ikke magtede at
   komme forbi Renaults upåagtede russiske kører, Vitalij Petrov – og
   derfor missede verdensmesterskabet i motorsportens Formel 1-klasse – må
   ikke gentage sig.

   Så den taktiske fejl, Ferrari begik i Abu Dhabi, og som sendte
   spanieren på banen efter et pitstop udført på det forkerte tidspunkt,
   har nu kostet holdets chefingeniør, Chris Dyer, jobbet.

   Taktisk brøler
   Dyer var ingeniør for Michael Schumacher, da tyskeren vandt de to
   seneste af sine syv verdensmesterskaber, og i 2007 stod han bag finnen
   Kimi Räikkönens VM-titel. Men da den 41-årige succesrige og erfarne
   australier ændrede på Fernando Alonsos taktik og kaldte spanieren i pit
   før den aftalte tid, begik han sit livs fejltagelse.

Ferrari i formel 1

   Ferrari har som det eneste hold i motorsportens fornemste klasse været
   med i hvert løb, siden VM-serien blev introduceret i 1950.

   Det er i årenes løb blevet til en række rekorder for teamet:
     * 16 verdensmesterskaber for konstruktører
     * 15 verdensmesterskaber for kørere
     * Flest grandprix-starter (811)
     * Flest sejre (215)
     * Flest podiepladser (643)

   Var det sket i et af sæsonens øvrige løb, havde de fleste formentlig
   bare trukket på skuldrene, for den slags fejltagelser forekommer i en
   sport, hvor der ofte skal handles hurtigt og instinktivt. Nu blev den i
   stedet særdeles kostbar, og den slags tolereres ikke hos Ferrari, der
   er verdens førende Formel 1-hold, og som det eneste har været med i
   VM-serien siden dens start i 1950.

   Fejlen var så kostbar, at teamchef Stefano Domenicali i timerne efter
   løbet ganske alvorligt overvejede at sige sit job op, og han indrømmer
   i et interview med den italienske avis La Repubblica, at de
   efterfølgende dage var meget vanskelige at komme igennem.

   Søvnløs
   Domenicali sov ikke i to dage efter løbet i Abu Dhabi, og i de 48 timer
   grublede han over sin fremtid hos verdens mest vindende Formel 1-hold.

   LÆS OGSÅ[98]Vettel bliver verdensmester på den røde Ferraris sorte
   søndag

   »Jeg overvejede, hvorvidt jeg skulle blive, og følte, det var
   nødvendigt at tænke alt grundigt igennem. Det var det mest ansvarlige.
   Jeg vil ikke nødvendigvis klæbe til stolen, men jeg kom frem til den
   konklusion, at det ville være forkert af mig at gå«, siger Stefano
   Domenicali til avisen.

   Han understreger, at det nu gælder om i fremtiden at undgå lignende
   fejltagelser, og derfor er der hen over vinteren blevet arbejdet meget
   hårdt på fabrikken i Maranello.

   »Vi har ændret stort set alt, og jeg er sikker på, at vi snart vil se
   resultatet af vores arbejde. Vi vil gøre alt for, at de medarbejdere,
   der i fremtiden skal træffe nogle svære og delikate beslutninger, har
   de rigtige værktøjer til at gøre det«, siger Domenicali til La
   Repubblica.

   Tilbagevendende mareridt
   Også Ferraris præsident, Luce di Montezemolo, har tilbagevendende
   mareridt om sidste sæsons grandprix i Abu Dhabi, hvor det 16. kører-VM
   forsvandt i røgen fra Vitalij Petrovs Renault.

   »Jeg vågner stadig om natten og tænker på det løb. Jeg ville lyve, hvis
   jeg nægtede det, men nu må vi kigge fremad«, sagde Di Monetzemolo på
   Ferraris pressemøde.

   For at styrke sine muligheder i den kommende sæsons løb og måske svække
   hovedmodstanderne, Red Bull og McLaren, har Ferrari ansat Neil Martin
   og Pat Fry til at styrke holdets tekniske departement. De to er hentet
   hos netop Red Bull, der i fjor vandt både kørernes og konstruktørernes
   verdensmesterskab, og McLaren.

   Stefano Domenicali afviser i forbindelse med Ferraris årlige pressemøde
   på et vintersportssted i Dolomitterne, at det italienske team har været
   på rov hos andre hold og købt nøglepersoner. Han understreger derimod,
   at det gennem alle årene har været ganske normalt, at ingeniører,
   mekanikere og andet personel roterer mellem de forskellige hold, og at
   især Ferrari altid har været et attraktivt sted at arbejde.

   Ufine metoder
   Luca di Montezemolo er også pikeret over beskyldninger fra den
   indflydelsesrige Red Bull-rådgiver Hellmut Marko om, at Ferrari på ufin
   vis har hentet Neil Martin hos verdensmesterholdet.

   »Jeg ser nogle mennesker, der har vundet VM, men som ikke opfører sig
   som verdensmestre. Når de på et eller andet tidspunkt har vundet bare
   10 procent at det, vi har vundet, svarer vi«, lød det syrligt fra
   Ferrari-præsidenten med klar adresse til Red Bull.

   Ferrari har meldt ud, at holdet går efter at vinde begge
   verdensmesterskaber i år, og 28. januar vil holdets kørere, Fernando
   Alonso og Felipe Massa, ved den traditionelle præsentation trække
   tæppet til side og afsløre denne sæsons røde racer.

   Schumacher kommer igen
   Den tidligere dobbelte verdensmester Fernando Alonso er også opsat på
   at lægge sidste sæson og især afslutningen i Abu Dhabi bag sig, og
   overraskende betragter spanieren Michael Schumacher som sin værste
   konkurrent.

   Han har respekt for den regerende verdensmester, Sebastian Vettel, men
   siger, at Michael Schumacher bliver Ferraris største rival.

   »Han havde et svært år i 2010, men han er stadig en mester, og hvis
   alle havde den samme bil, ville Schumacher være den bedste. Ham er jeg
   mest bange for«, sagde Fernando Alonso på Ferrari-pressemødet i Madonna
   di Campiglio.
