
Mercedes godkender legendariske Schumachers comeback

Mercedes er ikke skuffet, selvom den tidligere verdensmester Michael
Schumacher sluttede som nummer ni i sin comebacksæson.
   Den syvdobbelte verdensmester Michael Schumacher havde et langt fra
   prangende comeback til motorsportens kongeklasse, Formel 1, men det er
   ikke ensbetydende med, at hans hold, Mercedes, er skuffet over
   tyskerens indsats.

   Det slår Dieter Zetsche, bestyrelsesformand i Mercedes moderorgan,
   Daimler, fast.

   »Han har ikke skuffet os. Det er os, der må udstyre ham med en bil, som
   vil give ham mulighed for at vise sine evner«, siger Dieter Zetsche til
   Bild.

   Landsmand snuppede titlen
   Michael Schumacher sluttede som nummer ni i VM-stillingen med 72 point,
   mens holdkammeraten Nico Rosberg sluttede som nummer syv med 142 point.
   Sebastian Vettel blev verdensmester med 256 point.

   LÆS OGSÅ[97]Vettel bliver verdensmester på den røde Ferraris sorte
   søndag

   Det var Schumachers første sæson uden en sejr, en poleposition, en
   podiumplads eller en hurtigste omgang.

   Schumacher vandt sin seneste VM-titel i 2004. Han var ude af Formel 1
   mellem 2007-2009, inden han gjorde comeback forud for den netop
   overståede sæson

   ritzau
