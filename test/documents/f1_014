Grædefærdig Vettel forstår ikke VM-triumf

Sebastian Vettel har svært ved at forstå, at han søndag blev hyldet som
verdensmester i Formel 1.
   Den 23-årige Red Bull-kører Sebastian Vettel hulkede som et lille barn,
   da han søndag vandt VM-titlen i Formel 1 som den yngste nogensinde.

   LÆS OGSÅ[97]Vettel bliver verdensmester på den røde Ferraris sorte
   søndag

   »Tak, jeg elsker jer alle«, sagde han over holdets samtaleanlæg, da han
   kørte over målstregen på den sidste af løbets 55 omgange.

   Han vandt løbet i Abu Dhabi foran Lewis Hamilton og Jenson Button. Og
   VM-titlen nuppede han foran Fernando Alonso og holdkammeraten Mark
   Webber.

   Nedtur for Alonso
   Inden løbet lå både Alonso og Webber foran ham i den samlede stilling,
   men de sluttede nede som nummer syv og otte på den arabiske bane.

   »Jeg ved ikke helt, hvad jeg skal sige. Lige meget hvad er jeg meget
   lykkelig, det er i hvert fald sikkert«, lyder det fra Sebastian Vettel.

   Tyskeren har i år vundet fem ud af 19 grand prixer og er startet i pole
   position imponerende 10 gange

   ritzau
