Vettel bliver verdensmester på den røde Ferraris sorte søndag


Tyskeren Sebastian Vettel vandt sæsonens sidste grandprix, hvor favoritten
Alonso blev nummer syv.

   Sebastian Vettel profiterede i sæsonens 19. og sidste grandprix i Abu
   Dhabi af en taktisk fejl hos Ferrari-mandskabet og kan nu kalde sig den
   hidtil yngste verdensmester i Formel 1-historien.

   Den 23-årige tysker vandt årets afsluttende grand prix i Abu Dhabi,
   hvilket betyder, at han slutter foran Fernando Alonso og holdkammeraten
   fra Red Bull, Mark Webber, i den samlede VM-stilling.

   Vettel lå inden løbet på den samlede tredjeplads - 15 point efter
   Ferraris Alonso og syv point efter Webber. Men da Vettel fik 25 point
   for sin sejr, og Alonso og Weber sluttede helt nede som nummer syv og
   otte, var det mere end rigeligt til at blive verdensmester.

   Rekordmand
   23-årige Vettel har haft en lynkarriere, siden han begyndte med Formel
   1 i 2006. Han har sat rekord som den yngste kører i en Formel
   1-træning, rekord som den yngste til at tage en pole position, den
   yngste til at vinde et grand prix og nu altså også den yngste til at
   vinde VM.

   Også i næste sæson skal Vettel køre for Red Bull.

   Allerede efter årets næstsidste grand prix, sidste weekend i Sao Paolo,
   stod det klart, at Red Bull-holdet ville vinde konstruktørernes
   VM-titel.

   Resultatet fra Abu Dhabi
   1. Sebastian Vettel, Tyskland (Red Bull), 1.39.36,837 timer, 2. Lewis
   Hamilton, Storbritannien (McLaren), 10,162 sekunder efter, 3. Jenson
   Button, Storbritannien (McLaren), 11,047, 4. Nico Rosberg, Tyskland
   (Mercedes), 30,747, 5. Robert Kubica, Polen (Renault), 39,026, 6.
   Vitaly Petrov, Rusland (Renault), 43,520, 7. Fernando Alonso, Spanien
   (Ferrari) 43,797, 8. Mark Webber, Australien (Red Bull), 44,243, 9.
   Jaime Alguersuari, Spanien (Toro Rosso), 50,201, 10. Felipe Massa,
   Brasilien (Ferrari), 50,868.

   Slutstillingen for kørere
   1. Sebastian Vettel, 256 point, 2. Fernando Alonso, 252, 3. Mark
   Webber, 242, 4. Lewis Hamilton, 240, 5. Jenson Button, 214, 6. Felipe
   Massa, 144, 7. Nico Rosberg, 142, 8. Robert Kubica, 136, 9. Michael
   Schumacher, Tyskland (Mercedes), 72, 10. Rubens Barrichello, Brasilien
   (Williams), 47.

   Slutstillingen for konstruktører
   1. Red Bull, 498 point, 2. McLaren, 454, 3. Ferrari, 396, 4. Mercedes,
   214, 5. Renault, 163, 6. Williams, 69, 7. Force India, 68, 8. Sauber,
   44, 9. Toro Rosso, 13.

   [97]nyheder@pol.dk
