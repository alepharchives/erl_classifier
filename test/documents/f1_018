Drama: Verdensmester holdt op med maskinpistoler

Jenson Button flygtede gennem tæt trafik med bevæbnede røvere i hælene.

   Optakten til Formel 1-løbet i Brasilien i dag kunne have været bedre
   for verdensmester Jenson Button fra Storbritannien.

   Da verdensmesteren lørdag skulle køre fra træningen på Interlagos-banen
   i Sao Paulo blev hans bil angrebet af en gruppe mænd med
   maskinpistoler.

   »Bevæbnede banditter forsøgte at overtage bilen, som Jenson Button blev
   kørt væk i«, lyder den officielle udtalelse fra kørerens hold McLaren.

   Chaufføren er en »legende«
   Jenson Button kalder sin chauffør for en »legende«, fordi det lykkedes
   for politimanden at undslippe fra de seks overfaldsmænd gennem tæt
   trafik i den brasilianske storby.

   Den 33-årige brite havde følgeskab af holdets manager og træner i den
   armerede bil.

   LÆS OGSÅ [98]Her er Formel 1-stjernernes privatbiler

   Bilen var få minutter væk fra Interlagos-banen, da den stoppede ved et
   kryds. Her dukkede en gruppe mænd pludselig frem bag nogle bygninger og
   styrede hurtigt mod bilen, mens de trak våben frem.

   Undveg overfaldsmændene
   »Der blev trukket våben, og truslen blev pludselig meget virkelig. Man
   havde vitterlig ikke meget tid til at tænke over, hvad der var ved at
   ske«, sagde manager Richard Goddard ifølge BBC efter overfaldet.

   Men politimanden, der kørte bilen, reagerede hurtigt.

   LÆS OGSÅ[99]Alonso vinder dramatisk regnløb i Sydkorea

   »Han brugte undvigemanøvrer og styrede ekstremt hurtigt bilen gennem
   trafikken, hvorefter Jenson og de andre i bilen blev ført i sikkerhed
   på hotellet«, siger en talsmand for McLaren.
