Alonso vinder dramatisk regnløb i Sydkorea

Kraftig regn drillede Formel 1-kørerne i sæsonens tredjesidste grand
prix-løb.
   Fernando Alonso strøg i dag til tops i kampen om Formel 1-trofæet med
   en sejr i Korea.

   McLarens Lewis Hamilton og Ferraris Felipe Massa sluttede som
   henholdsvis nummer to og tre.

   Det lignede ellers længe en sejr til Red Bull-stjernen Sebastian
   Vettel, der lå i front under hele løbet. Men en motorskade satte kort
   før mål en stopper for tyskerens triumf.

   LÆS OGSÅ[97]Tysk komet vinder fra spids og truer holdkammerat

   Også holdkammeraten Mark Webber, der inden dagens løb lå på
   førstepladsen i VM-stillingen, udgik af løbet, da han kørte af den
   regnvåde bane og ligeledes måtte udgå af løbet.

   Alonso fører med 11 point
   Dermed blev løbet en helt stor skuffelse for Red Bull-holdet, og
   søndagens sejr til Fernando Alonso betyder, at han nu med to løb
   tilbage og 231 point indtager førstepladsen i VM-stillingen.

   Alonso har 11 point ned til Red Bulls Mark Webber og 21 ned til
   vinderen fra 2008, Lewis Hamilton fra McLaren.

   LÆS OGSÅ[98]Red Bull danner fronten i Korea

   Kraftig regn er siden lørdag styrtet ned over den nybyggede bane i
   Yeongam i Sydkorea, og arrangørerne valgte derfor at starte løbet med
   en sikkerhedsbil, der skulle køre foran alle kørerne.

   Kørerne nåede dog i første omgang kun at gøre tre runder, inden
   arrangørerne fandt det røde flag frem og stoppede løbet. Efter en lille
   times tid blev løbet genoptaget, og det blev gennemført trods de
   vanskelige forhold.

   Det er første gang, at der holdes et Formel 1-løb i Sydkorea.

   ritzau
