Formel 1-boss roser Indien til skyerne

Næste år skal der for første gang nogensinde køres grand prix i Indien.
   Det prestige- og pengefyldte Formel 1-show kommer næste år også til at
   udspille sig i korruptionsplagede Indien, hvor der stadig er
   afgrundsdyb forskel på rig og fattig.

   Landet har ellers været stærkt kritiseret for sin håndtering af
   Commonwealth Games, hvor hverken atleternes beboelsesområde,
   sikkerheden eller stadionfaciliteterne var i orden.

   Men den kritik, der har været omkring Indien som arrangører af et stort
   sportsarrangement, er slet ikke noget, der bekymrer Formel 1-bossen.

   »Fjollet mediedækning«
   »Der var så meget tvivl omkring Commonwealth Games på grund af den
   fjollede mediedækning. Jeg så åbningsceremonien på fjernsynet, og den
   var bedre end dem ved både de olympiske lege og VM i fodbold«, siger
   Bernie Ecclestone.

   LÆS OGSÅ[97]Rusland får Formel 1-løb

   Formel 1-chefen har netop besøgt den kommende grand prix-bane, der
   ligger i udkanten af New Delhi, og han er meget tilfreds med, hvordan
   arbejdet skrider frem.

   »Alt er meget bedre, end jeg troede. Banen er bedre end mange andre
   steder«, siger Bernie Ecclestone.

   Hurtigt voksende økonomi
   I september blev det officielt, at Indien fra 2011 bliver en del af
   Formel 1-løbskalenderen.

   Ifølge Bernie Ecclestone er det også på tide, og det er meget fortjent,
   at landet, der har en af verdens allerhurtigst voksende økonomier, får
   sit eget grand prix.

   LÆS OGSÅ[98]Tysk komet vinder fra spids og truer holdkammerat

   »Jeg hørte om Indien, og så syntes jeg, det var her, vi skulle være. Vi
   burde have været her noget før. Jeg er sikker på, at Formel 1 vil blive
   accepteret i Indien. Det vil synliggøre Indien i resten af verden, og
   Indien kan få lige det ud af det, de har lyst til«, siger han.

   Indien har sit eget hold
   Formel 1 er meget populært i Indien.

   Landet har sit eget hold, Force India, og indiske Karun Chandkok, der
   kører for det spanske Formel 1-hold Hispania, ligger inden weekendens
   grand prix-løb i Korea nummer 22 i VM-stillingen.

   ritzau
