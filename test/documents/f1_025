Fernando Alonso sejrer i aftenløbet

Fernando Alonso vandt Formel 1-løbet i Singapore, hvor Lewis Hamilton blev
den store taber.

   Spændingen i kampen om årets verdensmesterskab i Formel 1 steg
   yderligere efter søndagens grandprix i Singapore, hvor Ferraris
   Fernando Alonso viste sig bedst i aftenløbet.

   Den dobbelte verdensmester fra Spanien sejrede foran Red Bulls
   Sebastian Vettel, mens den anden Red Bull-kører, Mark Webber, blev
   treer. McLarens Lewis Hamilton blev den helt store taber i Singapore.

   LÆS ARTIKEL [97]Fem mand kæmper om den store pokal

   Hamilton lå inden løbet toer samlet, men efter et sammenstød med Webber
   udgik Hamilton, og det var tredje gang i de seneste fire løb, at
   englænderen ikke fuldførte et løb.

   Webber fortsatte uden problemer efter sammenstødet og forsvarede derfor
   sin føring i VM-stillingen. Med 202 point er han dog kun 11 point foran
   Alonso på andenpladsen.

   Stadig fem mand inde i kampen
   Hamilton (182), Vettel (181) og den forsvarende verdensmester, Jenson
   Button (177), har dog med fire løb tilbage i sæsonen også muligheder
   for at vinde VM-titlen. Der gives 25 point for en sejr.

   Sejren var Alonsos fjerde i denne sæson.

   ritzau
