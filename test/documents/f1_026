Fem mand kæmper om den store pokal

Sæsonen i Formel 1 har vist sig meget mere spændende, end optakten lagde op
til.
Formel 1 2010

   Der resterer fem Formel 1-løb i sæsonen:

   I dag: Singapore
   10. oktober: Suzuka, Japan
   24. oktober: Yeongam, Sydkorea
   7. november: Interlagos, Brasilien
   14. november: Abu Dhabi

   Topstillingen i kørernes mesterskab: 1. Mark Webber, Red Bull…187 point
   2. Lewis Hamilton, McLaren…182 3. Fernando Alonso, Ferrari…166 4.
   Jenson Button, McLaren…165 5. Sebastian Vettel, Red Bull…163

   Der gives point til de 10 første i hvert grandprix med 25 til vinderen
   og derefter 18, 15, 12, 10, 8, 6, 4, 2 og 1 til de efterfølgende
   kørere.

   Da Ferraris Fernando Alonso 14. marts susede først over stregen som
   vinder af Bahrains grandprix, skete det efter et løb, som selv den mest
   hardcore motorsportsfan havde svært ved at hidse sig op over.

   Der var nærmest tale om kortegekørsel a la et færgetræk fra Odden til
   Holbæk, og Formel 1-sæsonen tegnede lidet ophidsende.

   LÆS OGSÅ[98]Alonso fortsætter dominans i Singapore

   Nu et halvt år og 13 grandprixer senere er vi meget klogere, for med
   fem afdelinger tilbage af VM-serien, er fem kørere fra tre forskellige
   team inde i billedet til at snuppe verdensmesterskabet.
   Dramatisk og nervepirrende
   Og det efter en række uforudsigelige, dramatiske samt i nogle tilfælde
   nervepirrende spændende løb, hvor eksempelvis vejret i den indledende
   del af sæsonen spillede en vis rolle.
   Som i fjor, hvor Brawn GP og Jenson Button tog fusen på alle de
   etablerede hold og vandt titlen, har også årets VM-kapløb været præget
   af et outsiderhold i form af Red Bull – i år blot med den forskel, at
   ingen kører eller hold har formået at tiltvinge sig et afgørende
   overtag.
   Ottende titel er glippet
   Givet før dagens natløb i Singapore synes det kun, at den tidligere
   syvdobbelte verdensmester Michael Schumacher ikke kroner sin
   comebacksæson med en ottende titel.

   LÆS OGSÅ[99]Schumacher: I kan ikke slippe af med mig
   Og i det hele taget er den 41-årige tyskers tilstedeværelse efter tre
   års pause i den grad blevet overskygget af et inciterende VM-opgør
   primært udkæmpet mellem kørere fra Red Bull, McLaren og til dels
   Ferrari.
   Umiddelbart ligner kampen om titlen en duel mellem Red Bulls Mark
   Webber og McLarens tidligere verdensmester Lewis Hamilton. Det er også
   ensbetydende med, at det bliver en tvekamp mellem feltets hurtigste bil
   (Red Bull) og den mest pålidelige (McLaren).

   LÆS OGSÅ[100]Stor belgisk triumf for Lewis Hamilton
   Samarbejdet skranter
   Webber og holdkammeraten Sebastian Vettel har nemlig med henholdsvis
   fem og syv polepositioner sat sig på den forreste startplads i 12 af 14
   løb, men duoen har langtfra udnyttet hurtigheden til at skaffe sig et
   overlegent pointudbytte.
   I det tyrkiske grandprix fik de to endda ødelagt det for hinanden med
   en påkørsel, der lagde en ellers oplagt dobbeltsejr i ruiner.

   LÆS OGSÅ [101]Pinligt uheld skaber splid hos Red Bull
   Især 23-årige Sebastian Vettel har tiltrukket sig en del opmærksomhed,
   og det ikke alene på grund af sine to sejre. Han har lavet rigtig mange
   fejl i år – senest i forbindelse med det belgiske grandprix på
   Spa-Franchorchamps, hvor en vild overhalingsmanøvre endte med, at
   verdensmester Jenson Button blev kørt af banen.
   ’Crash Kid’
   McLarens teamchef, Martin Whitmarsh, har døbt Vettel ’Crash Kid’, og
   med 163 point er Vettel den i kvintetten bestående af Webber, Button,
   Alonso og Hamilton, der får sværest ved at vinde VM.
   Derimod tegner det lovende for den australske Red Bull-veteran Mark
   Webber, der med fire sejre i sæsonen er årets mest vindende. Ydermere
   favoriserer layoutet på de fem resterende baner Red Bull-raceren i
   forhold til McLaren.
   Selvtillid i top
   Ferraris Fernando Alonso fik med sejren på Monza for to uger siden
   boostet sin selvtillid efter et år, der trods tre sejre har været
   præget af en række dyre fejltagelser som en tyvstart i Kina og en
   afkørsel under træningen i Monaco.
   Og så kan det komme til at spille en rolle, at den tidligere dobbelte
   verdensmester i modsætning til de værste konkurrenter allerede har
   brugt de tilladte otte motorer i de første 14 løb. Skulle Alonso få
   behov for at skifte motoren ud, får han selvfølgelig lov til det, men
   han vil derefter blive rykket 10 pladser tilbage i startrækkefølgen. Og
   det vil alt andet lige give en mægtig fordel til Webber, Vettel, Button
   og Hamilton, der endnu har muligheden for at indsætte en frisk motor.

   LÆS OGSÅ[102]Mark Webber snupper pole i Belgien
   Første slag i føljetonens fem afsnit skal stå i bystaten Singapore, og
   gadebanens udtryk passer efter alt at dømme Red Bulls biler bedst.
   Banen kan sammenlignes med Monaco og Hungaroring i Budapest, og begge
   disse løb blev vundet af australieren Mark Webber.
   Siden da har ingeniørerne på McLaren-fabrikken i Woking arbejdet over
   for at gøre bilen bedre på de langsomme baner, og hvorvidt sliddet har
   båret frugt, giver dagens natløb et fingerpeg om.
