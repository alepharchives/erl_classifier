Alonso sikrer stor Ferrari-triumf

Spanieren vandt på Monza-banen, hvor Lewis Hamilton udgik på første omgang.
   Den spanske Formel 1-kører Fernando Alonso var hurtigst, da det
   italienske grandprix blev afviklet på Monza-banen.

   Efter et tæt ræs vandt Ferrari-køreren sin tredje grandprix-sejr i år,
   knapt tre sekunder foran den forsvarende verdensmester, briten Jenson
   Button, i McLaren-Mercedes.

   Alonsos staldkammerat hos Ferrari, brasilianeren Felipe Massa,
   fuldendte en flot dag på hjemmebane for det italienske bilmærke, da han
   blev nummer tre cirka fire sekunder efter Alonso.

   Kollision sendte tidligt Hamilton ud
   Løbet fik en dramatisk begyndelse, da den førende i VM-stillingen,
   briten Lewis Hamilton, måtte udgå på første omgang, da han kolliderede
   med netop Felipe Massa.

   Australieren Mark Webber overtager føringen i den samlede VM-stilling,
   efter at den australske Red Bull-kører blev nummer seks.

   Mark Webber fører med 187 point, mens Lewis Hamilton har 182 point og
   Fernando Alonso 166 point.

   Der resterer endnu fem løb i årets grandprix-serie.

   ritzau
