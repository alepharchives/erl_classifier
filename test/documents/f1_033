Barrichello raser over Schumacher

En dristig og farlig manøvre af Michael Schumacher har fået tyskerens
tidligere holdkammerat Rubens Barrichello op i det røde felt.

   Det kunne være endt med en tur ind i en betonmur, da Rubens Barrichello
   i søndagens Formel 1-grandprix i Budapest blev presset langt ud af
   banen på grund af hasarderet kørsel af Michael Schumacher.

   Brasilianeren prøvede fire omgange før slut at overhale Schumacher
   indenom. Tyskeren trak imidlertid sin Mercedes ind mod Barrichello og
   var på den måde tæt på at forårsage et sammenstød.

   »Det var unødvendigt, og det var den farligste manøvre mod mig, som jeg
   nogensinde har oplevet«, siger en oprørt Barrichello om sin tidligere
   Ferrari-holdkammerats kørsel.

   LÆS OGSÅ [97]Webber overtager Formel 1-føringen

   Schumacher afviser dog, at han skulle have kørt hasarderet og mener, at
   Barrichello selv opsøgte den farlige situation.

   »Jeg prøvede at gøre det tydeligt for ham, at han skulle prøve at komme
   forbi på den anden side, men det valgte han ikke at gøre«, siger
   Schumacher.

   Barrichello sluttede på tiendepladsen i løbet, én plads foran
   Schumacher. Men løbsledelsen besluttede efter at have kigget episoden
   igennem at straffe Michael Schumacher for uansvarlig kørsel.

   Straffen indebærer, at Schumacher rykkes 10 pladser tilbage ved det
   kommende grandprix i Belgien i forhold til den placering, som han opnår
   i kvalifikationen.

   ritzau
