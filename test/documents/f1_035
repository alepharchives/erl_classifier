Webber overtager Formel 1-føringen

For fjerde gang i denne sæson var australske Mark Webber hurtigst.
   Mark Webber tog søndag føringen i VM-stillingen i Formel 1 fra britiske
   Lewis Hamilton.

   Den australske Red Bull-kører vandt suverænt det ungarske grand prix
   efter et dramatisk løb i Budapest, hvor Hamilton undervejs måtte opgive
   at fuldføre.

   Mens Webber buldrede afsted, så udgik Lewis Hamilton efter 24 omgange
   som følge af problemer med gearkassen.

   Kammeraten med på podiet
   Webber leverede et stort set fejlfrit løb, som også sluttede godt for
   Ferraris Fernando Alonso, der blev toer. Webbers holdkammerat hos Red
   Bull, Sebastian Vettel, tog tredjepladsen.

   Søndagens resultat betyder, at Webber med 161 point nu er fire point
   foran Hamilton i VM-stillingen. Samtidig overtager Red Bull føringen i
   konstruktørernes VM-stilling fra McLaren-Mercedes.

   Næste afdeling er det belgiske Grand Prix, som afvikles den 29. august
   på Spa.

   ritzau
