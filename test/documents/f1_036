Bøde til Ferrari for aftalt spil i triumf

Formel 1-holdet Ferrari afviser aftalt spil, da italienerne sikrede sig
dobbeltsejr i Tyskland, men holdet får bøde på små 600.000 kroner for at give
teamordre.
   Aftalt spil var der ikke, da Ferraris Formel 1-hold søndag sluttede som
   nummer et og to i det tyske grandprix.

   Sådan lyder det fra italienerne, selvom den internationale motorunion
   (FIA) har idømt Ferrari en bøde på 100.000 dollar - små 600.000 kroner
   for netop det.

   Ferrari får bøden - men beholder dobbeltsejren - fordi det så noget
   underligt ud, da Fernando Alonso uden megen besvær overhalede Felipe
   Massa, der ellers sikkert førte løbet.

   LÆS ARTIKEL[97]Ferrari anklaget for snyd i dobbeltsejr

   »Vi gav ingen instruktioner. Jeg mener ikke, at vi gjorde noget
   forkert, eller brød reglerne«, siger holdets kommunikationsdirektør,
   Luca Colajanni.

   »Fernando var bare lidt hurtigere end Felipe, da overhalingen fandt
   sted, og det gjorde vi kørerne opmærksomme på«, siger Luca Colajanni.

   Alonso-sejr gav bedst mening
   Det ville for Ferrari give mening at lade Alonso vinde fremfor Massa,
   da Alonso har større chancer for at vinde VM-titlen i år end sin
   holdkammerat.

   Under løbet kunne hele verden høre Massa - mens han lå etter i løbet -
   få følgende besked fra sit team:

   »Ok, Fernando er for hurtig for dig. Kan du bekræfte, at du har
   forstået den besked?«.

   LÆS ARTIKEL[98]Ferrari først over stregen i omstridt tysk ræs

   Efterfølgende overhalede Alonso sin teamkammerat. Ferrari understreger,
   at beskeden til Massa udelukkende var for at fortælle ham, at hans bil
   ikke var hurtig nok.

   Både Alonso og Massa så ikke ligefrem lykkelige ud efter løbet, selvom
   resultatet var perfekt for Ferrari. Massa, der så tydeligt skuffet ud,
   siger følgende om sagen:

   Alonso overrasket over overhaling
   »Jeg var ikke hurtig nok og lod Fernando komme forbi. Det var min
   beslutning. I skal vide, at vi arbejder som et team, og at vi ikke
   giver teamordrer«.

   Alonso selv siger, at han var overrasket over at kunne overhale Massa.

   »Der var ingen teamordre. Jeg var overrasket over, Felipe havde
   problemer«, forklarer spanieren.

   ritzau
