Ferrari anklaget for snyd i dobbeltsejr

Ferraris Formel 1-hold er kommet under tung beskydning efter dobbeltsejren i
søndagens tyske grandprix.
   Ferrari snød, da det italienske Formel 1-team søndag kunne fejre en
   dobbeltsejre.

   Det mener Red Bull-holdets boss, Christian Horner. Han hentyder til, at
   Ferrari formentlig dikterede, at Felipe Massa skulle lade sin
   holdkammerat, Fernando Alonso, køre forbi, så sidstnævnte kunne få
   sejren og de 25 point i stedet for Massa.

   LÆS OGSÅ[97]Ferrari først over stregen i omstridt tysk ræs

   »Jeg må sige, at det var den mest tydelige teamordre, jeg nogensinde
   har set«, siger Horner til BBC.

   Teamordrer er ikke tilladt i Formel 1. Den regel blev indført efter en
   sag fra det østrigske grandprix i 2002, hvor Ferrari også var
   indblandet.

   Ferrari bad dengang sin andenkører, Rubens Barrichello, om at lade
   holdkammeraten Michael Schumacher passere og snuppe sejren, fordi det
   ville gavne Schumachers VM-chancer mest.

   Skandale førte til regelændring
   Den ordre accepterede Barrichello, men efterfølgende blev aktionen
   kaldt en skandale for sporten, og den internationale union (FIA) lavede
   en regel om, at teamordrer ikke længere var tilladt.

   »Det er forkert for sporten, og kørerne burde have fået lov til at køre
   race. Massa var bedst, han førte. Reglerne er ret klare: Teamordrer er
   ikke tilladt, og det så ud til at være en teamordre«, fortæller Horner.

   Handlingen fra Ferrari - hvis det var med vilje - give som sådan
   mening. Alonso er i den samlede VM-stilling noget bedre placeret end
   Massa, og med sejren nærmer Alonso sig den absolutte topstrid.

   Schumi siger det er i orden
   Michael Schumacher, som nu kører for Mercedes, forstår ikke hele reglen
   om teamordrer.

   »Jeg forstår 100 procent godt, hvorfor Ferrari gjorde det, og jeg ville
   gøre det samme. Hvad er vi her for? Vi kæmper om VM-titlen«, siger
   tyskeren.

   Med sejren er Alonso 34 point efter Lewis Hamilton, der fører kampen om
   VM-titlen.

   ritzau
