Vettel snupper endnu en pole i Tyskland

Den tyske Formel 1-kører Sebastian Vettel vinder lørdag kvalifikationen til
det tyske grand prix og starter således i pole position, når løbet køres
søndag.
   Det bliver den unge komet Sebastian Vettel, der starter forrest, når
   søndagens Formel 1 grand prix køres på hans hjemmebane Hockenheim.

   Det står klart efter lørdagens kvalifikation, hvor den 23-årige tysker
   kørte i bedste tid, blot to hundreddele af et sekund foran Ferraris
   Fernando Alonso. Spanierens holdkammerat, Felipe Massa, blev nummer
   tre.

   Hamilton i 3. række
   Med lørdagens resultat kan Vettel glæde sig over sæsonens sjette pole
   position i 11 forsøg. Ikke desto mindre ligger den unge tysker blot
   nummer fire i den samlede VM-stilling.

   Her fører engelske Lewis Hamilton, der blot kørte sig ind på en
   sjetteplads i kvalifikationen til det tyske grand prix.

   Hjemmebanefavoritten, den syvdobbelte vinder af Formel 1-serien Michael
   Schumacher, fortsatte lørdag sin skuffende sæson. Tyskeren formåede kun
   at køre i 11. bedste tid.

   ritzau
