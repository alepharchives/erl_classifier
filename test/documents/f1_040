Webber henter triumf i britisk grand prix

Englænderen Lewis Hamilton fører stadig den samlede formel 1-stilling.

   Australske Mark Webber kom først over målstregen, da det britiske
   formel 1 grand prix blev kørt søndag på Silverstone-banen.

   Red Bull-kørerens tredje triumf i dette års serie kom i hus efter en
   dramatisk start, hvor han overhalede teamkammeraten Sebastian Vettel,
   der startede i pole position.

   Efter at være blevet passeret blev tyske Vettel yderligere sat tilbage
   af en punktering og måtte kæmpe sig op gennem feltet. Vettel sluttede
   løbet som nummer syv.

   Hamilton fører
   Med sin sejr overhaler Mark Webber den uheldige Vettel i den samlede
   stilling i formel 1-serien. Webber er nu nummer tre, mens Vettel må
   tage til takke med en fjerdeplads

   I front er stadig den britiske McLaren-kører Lewis Hamilton, der blev
   nummer to på hjemmebanen.

   Løbets nummer fire, Jenson Button, bevarer sin andenplads i kørernes
   samlede stilling.

   ritzau
