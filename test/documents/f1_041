Red Bull-kørere i magtdemonstration

For hjemmebanehelten, verdensmesteren Jenson Button, var kvalifikationen lidt
af en katastrofe.

   Red Bull-kørerne Sebastian Vettel og Mark Webber var atter i særklasse,
   da der blev kørt kvalifikation til det britiske Formel 1-grandprix på
   Silverstone.

   For 9. gang ud af 10 mulige i denne sæson satte Red Bull sig nemlig på
   poleposition – denne gang med Vettel som den hurtigste.

   Den unge tysker var lige akkurat foran sin rutinerede holdkammerat, og
   Vettel er dermed oppe på fem polepositioner i år mod fire til Webber.

   Ferrari i 2. række
   Kun den tidligere verdensmester Lewis Hamilton har i sæsonens løb
   formået at bryde Red Bull-kørernes dominans, men han måtte nøjes med at
   sætte fjerdehurtigste tid.

   Derimod havde en anden tidligere verdensmester, Ferraris Fernando
   Alonso, fået fart i raceren og kørte ind i tredjehurtigste tid.

   For hjemmebanehelten – den forsvarende verdensmester Jenson Button, var
   kvalifikationen lidt af en katastrofe.

   Briten, der er nummer 2 i kampen om dette års VM efter Lewis Hamilton,
   kunne slet ikke få tingene til at hænge sammen og kørte i 14.-hurtigste
   tid.

   Det kan blive dyrt set i forhold til konkurrenterne, der starter langt
   fremme i feltet.

   Det snerper til
   Grandprixet på Silverstone er sæsonens 10., og VM-kampen er så småt ved
   at snerpe sammen med Hamilton i McLaren som den førende.

   Derfor er Red Bull tvunget til at vinde, og kvalifikationen gav en
   indikation af, at Vettel og Webber er i stand til netop det.
