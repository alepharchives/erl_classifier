Red Bull får sejr og stor forskrækkelse

Tyske Sebastian Vettel sejrede i Formel 1 grand prix'et i Valencia.

   Det blev et spektakulært løb, da Formel 1-cirkuset søndag lagde vejen
   forbi Valencia i Spanien.

   Red Bulls Sebastian Vettel vandt sin anden sæsonsejr, men hans sejr
   blev delvist overskygget af et uheld for holdkammeraten Mark Webber.

   Tyske Sebastian Vettel vandt foran McLaren-kørerne Lewis Hamilton og
   Jenson Button. Hamilton fører fortsat i den samlede VM-stilling.

   Landede på hovedet
   Det store samtaleemne ved grand prix'et var dog, at Red Bulls Mark
   Webber mirakuløst slap uden de helt store skrammer, da han tidligt i
   løbet kolliderede med Lotus-køreren Heiko Kovalainen.

   Mark Webber kørte op bag i finnens bil, så Red Bull-bilen fløj til
   vejrs og landede på banen med bunden i vejret. Herefter fortsatte bilen
   ind i en dækbarriere med høj fart.

   Til alles overraskelse kunne Mark Webber straks hoppe ud af den
   totalskadede bil og forlade åstedet.

   »Det er en af de heldigste dage i motorsportens historie. Det kunne
   være endt som et virkelig slemt uheld«, siger den tidligere Formel
   1-kører David Coulthard, som i dag er ekspertkommentator for BBC.

   ritzau
