Pinligt uheld skaber splid hos Red Bull

De to holdkammerater hos Red Bull er røget i totterne på hinanden efter
uheldet, der kostede begge håbet om en sejr.

   »Det var din skyld«.

   »Nej, det var din«.

   Sådan kan skænderiet mellem Red Bull-kørerne Sebatian Vettel og Mark
   Webber koges ned, efter de to forulykkede i søndagens Formel
   1-grandprix i Tyrkiet. Men balladen fortsætter også i dag blandt andet
   på det engelske BBC.

   LÆS ARTIKEL:[98]Lewis Hamilton vinder drama i Tyrkiet

   Australieren førte snert foran Vettel, men da sidstnævnte 18 runder før
   målstregen forsøgte at overhale sin holdkammerat på en langside.

   »Jeg var hurtigere. Jeg kom forbi på indersiden. Jeg var først på
   hjørnet«, siger Sebastian Vettel.

   »Vi vil formentlig være uenige om den sag, indtil den dag vi går i
   graven«, siger Mark Webber.

   Webber fører fortsat
   Mens tyske Vettel måtte udgå, så kunne Webber med en ny frontvinge
   klare sig ind på en tredjeplads i løbet, hvilket gav ham 15 point og en
   føring på fem point til engelske Jenson Button i Formel 1-serien.

   »Seb havde en fordel i topfarten og kom på min inderside, men jeg
   tænkte hele tiden på bremsepunktet«, siger Webber, og henviser til, at
   Vettels fart var forhøj i forhold til det næste sving, og derfor blev
   nødt til at bremse hårdt op inden svinget.

   »Det ser ud til, at han drejede mod højre meget pludseligt«, siger
   Webber, der afviser, at han ville gøre noget anderledes, hvis han stod
   i samme situation en anden gang.

   Sprang ud af raceren
   Vettel sprang lige efter uheldet ud af sin racer og pegede langfingeren
   mod sin tinding, som havde Webber foretaget sig noget helt vanvittigt.

   Holdchef Christian Horner var i sagens natur temmelig træt af
   situationen. Uheldet kostede reelt Red Bull-mandskabet ialt 28 point.

   »Mark kørte på benzinsparefunktion, som kostede en smule på
   langsiderne, hvilket også forklarer, hvorfor Sebastian kørte ind på
   ham«, siger holdchefen, og forklarer, at Sebastian Vettel havde en
   omgang mere med optimalt benzinforbrug, før også han måtte ned på
   sparefunktionen.

   Uheld.  Mark Webber (forrest) og Sebatian Vettel (bagerste) lå længe
   til toplaceringerne på podiet i Tyrkiet. Arkivfoto.

   »Mark har sat Seb i et dårligt lys. Han gav ham præcis nok plads og Seb
   skar aggressivt ind foran. Han var langt nede af langsiden, men ingen
   af de to ville give sig, og resultatet blev, at begge tabte«, siger
   Horner.

   LÆS ARTIKEL:[99]Mark Webber var flyvende i Monaco

   I sidste ende havnede sejr hos McLaren-mandskabet og helt præcist hos
   den tidligere verdensmester Lewis Hamilton, der var meget overrasket
   over Sebastian Vettels overhalingsforsøg.

   Det samme var McLaren-chefen Martin Wishmarsh:

   »Man må sætte sit eget ego til side. Hvis man har en potentiel første-
   og andenplads i løbet, så gør man intet for at ødelægge det«, siger
   Wishmarsh, der mener, at Vettel burde have undladt at overhale.
