Lewis Hamilton vinder drama i Tyrkiet

Red Bull-kørerne Mark Webber og Sebastian Vettel kolliderede i et dramatisk
løb.

   McLarens Lewis Hamilton sikrede sig den første sejr i sæsonen, da
   Formel 1-kørerne kørte årets syvende løb, der blev afviklet i Tyrkiet.

   Hamilton vandt med to et halvt sekunds forspring til sin holdkammerat,
   den forsvarende verdensmester Jenson Button, efter at kørerne havde
   givet publikum ræs for alle entrépengene og begge havde overhalet
   hinanden mod slutningen af løbet.

   Før det havde en helt anden duel dog fået publikum til at måbe.

   Holdkammerater ødelagde det for hinanden
   Efter to tredjedele af løbet indtraf det dramatiske højdepunkt, da de
   to førende i VM-stillingen, Red Bull-kørerne Mark Webber og Sebastian
   Vettel, kolliderede, da Vettel forsøgte at overhale Webber i en duel om
   førstepladsen.

   Webber måtte en tur i pit, mens Vettel udgik, og de to uheldige helte
   måtte overlade scenen til Button og Hamilton.

   Mark Webber kom dog i mål som nummer tre, så han rykkede fri af Vettel
   i den samlede VM-stilling.

   Webber fører med 93 point, mens Jenson Button er nummer to med 88
   point. Fire point efter følger Lewis Hamilton.

   ritzau
