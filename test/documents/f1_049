Mark Webber var flyvende i Monaco

Den australske veteran vandt for anden gang på en uge og fører nu VM.

   Succesen vil ingen ende tage for Mark Webber. Den australske Red
   Bull-kører noterede sig for sin anden grandprix-sejr på en uge, da han
   strøg først over målstregen som vinder af det traditionsrige løb i
   Monaco.

   33-årige Webber førte løbet i det lille fyrstedømme fra start til slut,
   og han overtog samtidig førstepladsen i VM-serien, da den forsvarende
   verdensmester og indtil grandprixet i Monaco førende i stillingen,
   briten Jenson Button, allerede måtte udgå på tredje omgang og dermed
   ikke scorede point.

   Det var Webbers fjerde grandprix-sejr og samtidig første gang en
   australier vandt i Monaco siden navnkundige Jack Brabham tog det
   ternede flag i 1959,

   Magtdemonstration
   Løbet ved Middelhavet, der samtidig markerede VM-seriens 60 års
   fødselsdag, udviklede sig hurtigt til en veritabel magtdemonstration af
   Red Bull-holdet.

   Tyske Sebastian Vettel overhalede Robert Kubica, Renault, i forbindelse
   med starten, og han sikrede Red Bull dobbeltsejren.

   Med andenpladsen nåede Vettel ligesom Webber op på 78 point, men
   australieren har vundet to grandprixer i år, og bliver derfor rangeret
   som nummer et.

   Løbets første halvdel var ganske livlig, og især Ferraris Fernando
   Alonso kørte blændende. Den tidligere dobbelte verdensmester deltog
   ikke i kvalifikationen og måtte derfor starte fra pitlane, da hele
   feltet var sendt af sted.

   Hentede et utal af kørere
   Ikke færre end 17 pladser kørte den spanske mesterkører sig frem i
   stillingen og fik på den måde begrænset tabet i forhold til Red
   Bull-kørerne.

   Alonso er på tredjepladsen i den samlede stilling med 71 point.

   For Mercedes blev grandprixet i Monaco en skuffelse. Michael
   Schumacher, der tidligere har vundet i de snoede gader fem gange, måtte
   nøjes med en 6. plads, mens hans kollega Nico Rosberg sluttede som
   nummer 8.

   Schumacher havde dog den tilfredsstillelse at overhale Alonso i sidste
   sving.

   Næste løb er i Tyrkiet om to uger.
