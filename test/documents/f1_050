Webber igen hurtigst af alle

Red Bull fortsætter sin dominans i Formel 1 med en ny poleposition.

   For sjette gang ud af seks mulige i denne sæson holder en Red
   Bull-racer i forreste startposition til et Formel 1-grandprix.

   Den australske veteran Mark Webber var nemlig hurtigst af alle, da
   kvalifikationen til det traditionsrige løb i Monaco blev kørt, og han
   er dermed i en god position til at vinde som for en uge siden i
   Barcelona.

   Webbers holdkammerat hos øjeblikkets bedste hold, den unge tysker
   Sebastian Vettel, starter som nummer tre, mens polakken Robert Kubica i
   Renault overraskende klemte sig ind imellem de to Red Bull-kørere.

   Tidligere verdensmestre i problemer
   Den førende i VM-serien, verdensmesteren Jenson Button, får svært ved
   at forsvare sin position, da han skal starte helt nede som nummer otte,
   og med Monacos ry som et løb, hvor overhalinger er så godt som umulige,
   skal briten have en del held i posen for at avancere.

   AFKØRSEL.  Den tidligere verdensmester Fernando Alonso kørte af banen
   under dagens kvalifikation og må i morgen starte fra pitten. Michael
   Schumacher gjorde heller ikke meget væsen af sig i kvalifikationen til
   det grandprix, han har vundet fem gange tidligere. Mercedes-legenden
   starter som nummer 7.

   Den tidligere dobbelte verdensmester, spanieren Fernando Alonso, må
   starte grandprixet i Monaco fra pitten, da han ikke var i stand til at
   stille op i kvalifikationen.

   Ferrari-køreren røg af banen i dagens første træning og smadrede sin
   racer så meget, at mekanikerne ikke kunne få den klar til tidskørslen
   senere på dagen.

   Dermed er Alonsos chancer for en sejr så godt som ikke-eksisterende.
