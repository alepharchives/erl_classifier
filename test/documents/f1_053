Schumacher skyder på bilen

Fejl omkring en møtrik i det ene hjul blev dyr for Michael Schumacher.
   Michael Schumacher spiller endnu ikke den store rolle i tyskerens
   comebacksæson til Formel 1. Søndag udgik han af det malaysiske grand
   prix, og han forklarer den seneste nedtur med mekaniske problemer
   omkring en møtrik i hjulet.

   »Pludselig blev bilen meget ustabil i sjette sving, og jeg kunne
   dårligt styre den. Det er meget usædvanligt, at det sker, og vi har
   ikke haft nogen problemer med det, når vi har testet bilen. Nu skal vi
   have kigget på det«, siger Schumacher til Formel 1's hjemmeside.

   LÆS OGSÅ:[97]Red Bull tager dobbeltsejr i Malaysia

   Han går dog ikke og mugger over mekanikerens arbejde.

   »Sådan er motorsport, det har jeg en meget klar erindring om. Det
   nytter ikke noget at blive sur over den slags. Man må acceptere det som
   en del af sporten og kigge fremad«, lyder det fra den tidligere
   syvfoldige verdensmester.

   Alonso også ud
   Han var ikke ene om at udgå af det malaysiske grand prix. Den skæbne
   overgik også Fernando Alonso, der ligger nummer to i den samlede
   VM-stilling. Han havde store mekaniske problemer undervejs.

   »Det var muligvis det hårdeste løb i mit liv, fordi jeg hele tiden
   følte, at jeg måtte improvisere«, siger han.

   Hans holdkammerat Felipe Massa sluttede som nummer syv i grand prix'et
   og er nu førende i den samlede stilling.

   Grand prixet blev vundet af tyske Sebastian Vettel, der med sejren
   rykkede op på en samlet andenplads.

   ritzau
