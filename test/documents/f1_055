Giganternes brølere giver australsk pole

Ferrari og McLaren blev snydt af vejrforholdene i Malaysia og bilerne må
starte i den tunge ende.

   Red Bull-teamet havde lugtet lunten og en hurtigt aktion i pitten gav
   således poleposition til australske Mark Webber til søndagens Formel
   1-grandprix i Malaysia.

   Red Bull, der for tredje gang i træk starter forrest, valgte at skifte
   regnvejrsdækkene ud og det gav bonus, da Webber kørte over et sekund
   hurtigere end konkurrenterne.

   LÆS OGSÅ[98]Hot tysker giver Schumacher baghjul

   Ferrari-kørerne Fernando Alonso og Felipe Massa røg ud allerede efter
   den første kvalifikationskørsel og må nøjes med startpladser i den
   absolut tunge ende. De røde biler, der fører i kampen om VM-titlen,
   starter som nummer 19 og 21.

   Meget bedre gik det ikke for nummer tre og fire i VM-stillingen. Lewis
   Hamilton (McLaren) blev blot nummer 20, mens den forsvarende
   verdensmester, Hamiltons teamkollega Jenson Button, starter fra plads
   17.

   »Vi læste situationen helt forkert«, siger Button med henvisning til
   det omskiftelige vejr i Malaysia.
