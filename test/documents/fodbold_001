Politiet følger frustrerede FCK-fans tæt

Politiet havde lørdag aften travlt med at dysse FCK-fans ned. De var vrede
efter 1-1 mod Esbjerg.

   50-60 vrede fans fra Superliga-klubben FC København skaber problemer
   for politiet både på Fyn og på Sjælland lørdag aften.

   På vej hjem i bus efter 1-1 mod Esbjerg smadrede de københavnske
   fodboldfans en politirude på en rasteplads på Fyn, oplyser Fyns Politi.

   »En betjent fik en glassplint i øjet«, siger vagthavende hos Fyns
   Politi.

   Han oplyser desuden, at ingen er anholdt.

   LÆS OGSÅ[507]FCK-anfører: Vi fik solstik

   Også for Midt- og Vestsjællands Politi skabte de vrede fans ekstra
   arbejde. I et forsøg på at forhindre ballade og tyverier i kiosker på
   rastepladser i politikredsen blev adgangen til pladserne afspærret.

   »Når der kommer fem busser i kortege, skaber det utryghed på
   rastepladserne, og derfor afspærrede vi, så de ikke kunne komme ind«,
   siger vagthavende Michael Hansen.

   Omkring klokken 21:30 var busserne fremme i København.

   ritzau
