Topscorer blev OB-matchvinder

Bundholdet fra AaB kunne ikke fortsætte pointhøsten mod OB.

   OB’s hold, det ældste i Superligaen, skal forynges.

   Det har mange set som en god idé, og det 19-årige stortalent Rasmus
   Falk – der har spillet 31 kampe på forskellige landshold fra U16- til
   U19-holdet – er en af de spillere, som skal have en vigtig funktion på
   det fynske tophold.

   Derfor lagde Odense-klubben en kontraktforlængelse til sommeren 2015
   foran ham, som Rasmus Falk, der som 13-årig kom til OB fra Middelfart,
   nu har skrevet under på.
   Stærkt fightende OB
   Den unge offensivspiller, der debuterede i en kamp mod AGF i maj 2010,
   var i aftes i små 55 minutter med i sin femte kamp for holdet, der
   kæmper med Brøndby og FC Midtjylland om andenpladsen, som giver adgang
   til kvalifikationskampe til Champions League.

   Og OB’s 1-0 over AaB var en rigtig god sejr for et stærkt fightende
   fynsk mandskab.
   Mens hjemmeholdet manglede den karantæneramte midtbanemand Rasmus Würtz
   og bl.a. de skadede Kasper Bøgelund og angriber-lejesvenden Morten
   ’Duncan’ Rasmussen, som dog var på bænken på trods af
   akillesseneproblemer, måtte OB fra start spille uden anfører Chris
   Sørensen med 300 1. holdskampe for fynboerne.

   Og sådan vil det være resten af foråret. Den 33-årige venstreforsvarer,
   erstattet i Aalborg af franske Bernard Mendy, men indsat i
   slutminutterne, har pådraget sig en hofteskade, som han skal opereres
   for snarest muligt.
   AaB startede friskt
   Anders Møller Christensen overtog anførerhvervet hos OB, som blev
   trykket tilbage i starten af kampen. AaB’erne skulle udnytte den
   optimisme og ekstra gejst, de hentede for to uger siden ved at slå
   Lyngby 2-1 og få den første superliga-sejr i år.

   Den nye back Michael Lumb var initiativrig og meget offensivt
   indstillet i venstre side, og opbakningen fra tribunerne - hvor
   tilskuerne i denne sæson blot har kunnet juble over én eneste
   hjemmesejr - var virkelig god til træner Kent Nielsens mandskab.
   Men højrebacken Dennis Marshall var usikker i forsvarsspillet, og han
   lod OB komme for let til nogle indlæg. Et af dem modtog Peter Utaka,
   som overraskende nemt kunne komme forbi Kenneth Emil Petersen og sparke
   bolden ind til OB’s 1-0-mål.

   Ny OB-topscorer
   Dermed blev Utaka OB-topscorer med 11 pletskud, ét flere end den
   slidstærke midtbanemand Hans Henrik Andreasen.
   Kenneth Emil Petersen var lige ved at heade en hjørnesparksbold ind til
   1-1 efter et hjørnespark på et tidspunkt før pausen, hvor gæsterne
   kontrollerede kampen.

   Det gjorde et mere aggressivt og hurtigere spillende hjemmehold fra
   anden halvlegs begyndelse, da den kun 16-årige U17-landsholdsspiller
   Lucas Andersen – som for få dage siden var med til at kvalificere
   Danmark til EM-slutrunden i Serbien - kom på banen i stedet for Chanko.
   Stærke OB-stoppere
   OB’erne stod langt tilbage og parerede AaB’s angrebsfremstød. Anfører
   Christensen og Atle Roar Håland var et par meget solide midtstoppere,
   der blev lukket godt af ude i siderne, og OB’erne arbejdede energisk
   for hinanden.

   Og der var ikke overraskelser, temposkift og finesser nok i
   AaB-spillet. Derfor kom OB-målmanden Stefan Wessels sjældent i anden
   halvleg for alvor i problemer.
   Der var for lidt power og direkte spil i AaB-angrebsaktionerne, og kun
   nogle hjørnespark til sidst kunne bringe OB-sejren i fare.
