
FCK-anfører: Vi fik solstik

FCK-anføreren savnede kynisme i offensiven til at lukke kampen mod Esbjerg.

   FC København lignede vinderen af Superliga-kampen mod Esbjerg, indtil
   Tim Janssen dukkede op og udlignede i overtiden.

   Det var konsekvensen af manglende kynisme, vurderer landsholdsspiller
   og FCK-anfører William Kvist.

   »Vi får solstik i anden halvleg. Vi skulle have lukket den noget før«,
   siger midtbanespilleren.

   Andre har større point-sult
   »Vi har en hel del halve chancer, men mangler kynismen, når vi kommer
   frem til chancerne«, vurderer han.

   Han afviser, at FCK’erne med det store forspring i tabellen ikke er
   fokuserede nok på at vinde kampene, men erkender samtidig, at der kan
   være andre hold, der har mere at spille for.

   »Det er bestemt ikke ligegyldigt, om vi vinder eller ej, men det er jo
   heller ikke nogen hemmelighed, at der er visse hold, der har mere brug
   for point end os«, siger William Kvist med henvisning til Esbjerg, der
   kæmper for overlevelse i superligaen.

   Ståle kritiserer Zanka
   Cheftræner Ståle Solbakken var også skuffet over, at københavnerne ikke
   kunne lukke kampen.

   Ifølge ham var der flere FCK’ere, der ikke spillede op til niveau.

   »Holdet var lidt delt i to i dag. Nogle så gode ud, men der var også
   tre-fire spillere, der ikke var klar i dag. Efter de to landskampe var
   der nok nogle, der var lidt brugt. Specielt Zanka havde nok ikke en af
   sine bedste kampe«, vurderer Ståle Solbakken.

   ritzau
