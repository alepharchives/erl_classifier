
Esbjerg henter sent point mod FC København

Tim Janssen blev den vestjyske helt med en scoring dybt inde i overtiden.

   Få sekunder før slutfløjt så FC København ud til at spille sig til en
   1-0-sejr ude mod Esbjerg.

   Men efter et hjørnespark i det fjerde minut af tillægstiden dukkede Tim
   Janssen op og udlignede fortjent på et hovedstød.

   Esbjerg havde stor ære af kampen og var generelt det mest aggressive af
   de to hold. Med Morten Karlsen som indpisker på den centrale midtbane
   gik de hårdt ind i nærkampene og gjorde det dermed svært for
   københavnerne at få deres hurtige pasningsspil til at fungere.

   Mange FCK-fejl
   Samtidig lavede FCK'erne usædvanligt mange tekniske fejl, især i første
   halvleg, hvorfor de i store faser af kampen ikke lignede et suverænt
   dansk mesterhold.

   KAMPFAKTA[506]Esbjerg spiller uafgjort mod FCK's mestre

   Esbjerg producerede kampen igennem mange chancer, men hverken Jesper
   Lange, Arnor Smarasson eller Søren Rieks kunne finde vej til målet.

   Tættest på var Jesper Lange, da han nåede højere end FCK-målmand Johan
   Wiland, men hovedstødet endte forbi målstolpen.

   Skarpe Santin scorede
   Anderledes skarpe var udeholdet, da Cesar Santin før pausen blev sendt
   i dybden af Claudemir.

   LÆS OGSÅ[507]Ny FCK-træner vil være med til indkøb

   Her løb han fra Thomas Gaardsøe, hvorefter han rundede Lars Winde og
   trillede bolden i mål til en ikke helt fortjent FCK-føring.

   Vigtigt point i bundstrid
   I slutningen af kampen satsede hjemmeholdet yderligere, og i kampens
   allersidste sekund gav det altså bonus, da indskiftede Tim Janssen
   dukkede op og skaffede et fortjent point til Esbjerg.

   LÆS OGSÅ[508]Skyldig Gaardsøe slipper for straf

   Med det uafgjorte resultat tjente Esbjerg et vigtigt point i bunden af
   rækken, hvor holdet stadig har to point op til redning, inden de øvrige
   bundhold har spillet weekendens kampe.

   ritzau
