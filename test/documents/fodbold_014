Operation koster OB-anfører lang pause


Chris Sørensen skal hofteopereres og er formentlig ude resten foråret.

   OB går svækket ind til forårets kampe om medaljer i Superligaen.

   Klubben må således undvære sin anfører, Chris Sørensen, i en længere
   periode, fordi han skal opereres i sin hofte på tirsdag.

   Operationen skal skabe mere plads i hofteleddet, så en kapsel i leddet
   ikke længere kommer i klemme og skaber smerter. Han skal efterfølgende
   holde seks til otte ugers pause.

   Bænket til dagens kamp
   »Det er ærgerligt og synd for Chris Sørensen. Han er en vigtig spiller
   for os, og han har været en fast del af holdet i adskillige år«, siger
   cheftræner Henrik Clausen.

   Til lørdagskampen mod AaB havde Chris Sørensen plads på bænken. Henrik
   Clausen mener, at han har gode erstatningsmuligheder for den erfarne
   back.

   LÆS OGSÅ[506]Falken fløj i OB-sejr over Lyngby

   »Jeg synes, at vi har rigtig mange muligheder i truppen. Espen Ruud og
   Bernard Mendy er oplagte, men flere af vores øvrige forsvarsspillere
   kan også løse opgaven«.

   »Desuden har vi testet Bashkim Kadrii på pladsen i en træningskamp, og
   vi har dygtige talenter i vores U-trup«, siger han.

   I Chris Sørensens fravær er det besluttet, at Anders Møller Christensen
   overtager anførerbindet./ritzau/

   ritzau
