Usikkerhed generer ny FCK-træner

Roland Nilsson erkender, at usikkerhed om starttidspunktet som træner i FC
København frustrerer ham.


   Midt i glæden over at været blevet enig med FC København, er der
   frustration at spore hos hovedstadsklubbens kommende træner, Roland
   Nilsson.

   For der er fortsat usikkerhed om, hvornår svenskeren skal begynde sin
   trænerkarriere hos de danske mestre.

   FC København vil gerne hente ham til klubben, når Ståle Solbakkens
   kontrakt udløber til sommer, mens Nilssons nuværende klub, Malmö FF,
   gerne ser, at han bliver året ud.

   LÆS OGSÅ[506]FCK skriver kontrakt med svensk træner

   Hovedpersonen erkender, at situationen er generende.

   »Selvfølgelig er den det. Men jeg forsøger at bevare fokus på
   sæsonpremieren. Det er vigtigst lige nu, siger han til sydsvenskan.se.

   LÆS OGSÅ[507]Malmø FF vil beholde Nilsson hele sæsonen

   Den svenske sæson begynder denne weekend. Den bliver Nilssons fjerde af
   slagsen i Malmö FF, og dermed føler han, at han efterhånden har udtjent
   sin værnepligt i den skånske klub.

   »Det er ved at være tid til at komme videre. FC København er en
   fantastisk klub«, siger Roland Nilsson.

   Det ligger fast, at svenskerens kontrakt med FC København løber frem
   til sommeren 2014.

   ritzau
