Malmø FF vil beholde Nilsson hele sæsonen

Malmø FF har ikke tænkt sig at slippe træner Roland Nilsson uden videre,
fastslår Malmø-direktør Per Nilsson.

   Malmø FF ønsker ikke at slippe Roland Nilsson som træner før tid. Står
   det til den svenske klub, bliver svenskeren i Malmø sæsonen ud.

   »Vi havde inden sæsonen begyndte regnet med, at Roland skulle være
   træner hele sæsonen. Og indtil videre regner vi stadig med ham som
   træner for os hele året«, siger Malmø-direktør Per Nilsson til Ritzau.

   FC København, som har skrevet kontrakt med Roland Nilsson frem til
   sommeren 2014, mangler derfor en træner fra 1. juli, hvor Ståle
   Solbakkens kontrakt udløber.

   LÆS OGSÅ[506]FCK skriver kontrakt med svensk træner

   Per Nilsson er ikke meget for at spekulere nærmere over, hvilken
   løsning de to klubber kan finde frem til. Det har været nævnt, at Malmø
   FF ønsker et tocifret millionbeløb for at slippe Roland Nilsson, men
   det vil Per Nilsson ikke kommentere.

   »Hvis jeg fik lov at bestemme, så er Roland Nilsson vores træner året
   ud. Hvis jeg ser sagen fra alle parters synsvinkel, så er det vigtigt,
   at alle tre parter er tilfredse, når sæsonen er slut«.

   »Vi tager en god diskussion. Men om vi bliver enige, ved jeg ikke. Vi
   skal snakke om en masse ting«, siger Per Nilsson.

   Svensk mestertræner
   Malmø-direktøren hæfter sig ved, at Roland Nilsson er på kontrakt frem
   til december og derfor kan være træner helt indtil den svenske sæson
   slutter.

   »Han er vores træner på kontrakt sæsonen ud, og den udløber først i
   december«, slår han flere gange fast.

   Roland Nilsson har stået for offensivt flot fodbold i Malmø, og sidste
   sæson vandt klubben det svenske mesterskab. Derfor er klubben kede af
   at miste succestræneren.

   »Vi har været meget glade for at have ham. Vi ville gerne beholde ham,
   men han går nu videre, og det er helt ok«, forklarer Per Nilsson.

   ritzau
