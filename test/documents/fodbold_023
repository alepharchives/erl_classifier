FCK skriver kontrakt med svensk træner

FC København har underskrevet en tre år lang kontrakt med træner Roland
Nilsson.


   Rygterne har svirret på det seneste, og nu er det en realitet:

   Svenske Roland Nilsson skal være ny cheftræner i FC København. Han
   kommer fra et trænerjob i den svenske klub Malmø FF.

   Det skriver klubben på sin hjemmeside, hvor det også fremgår, at
   kontrakten løber frem til sommeren 2014.

   Enighed om spilkoncept
   »Vi fik i sin tid, og relativt hurtigt i processen, sat en profil på
   vores nye cheftræner«.

   LÆS OGSÅ[506]Varmt FCK-træneremne forlader Malmø FF

   »Højtprioriterede kriterier som enighed omkring det grundlæggende
   spillekoncept i klubben, international erfaring, skandinavisk baggrund
   og referencer samt dokumenterede resultater, lever Roland Nilsson mere
   end op til«, siger sportsdirektør Carsten V. Jensen til klubbens
   hjemmeside.

   LÆS OGSÅ[507]Solbakken afslutter FCK-diskussion

   »Samtidig besidder han menneskelige egenskaber som vi sætter stor pris
   på. Derfor er valget af Roland logisk, og vi er rigtig godt tilfreds
   med hele forløbet. Vi glæder os til at kunne præsentere Roland i
   København«, fortsætter Carsten V. Jensen.

   Klar til hurtig start
   »Roland begynder sit arbejde hos F.C. København snarest mulig. Vi er i
   god dialog med Malmø FF, og jeg er overbevist om, at begge parter er
   interesseret i at finde en fornuftig løsning. Det ligger i hvert fald
   fast, at vi har en ny cheftræner pr. 1. juli«, siger Carsten V. Jensen.

   LÆS OGSÅ[508]Malmø-træner kender til rygter om FCK

   På det tidspunkt udløber den nuværende træner Ståle Solbakkens
   kontrakt.

   Mester med Malmø
   I sin tid som aktiv spillede Roland Nilsson 116 landskampe for Sverige.
   Som træner er han i gang med sin fjerde sæson for Malmø FF.

   Sidste år vandt han det svenske mesterskab med klubben.

   ritzau
