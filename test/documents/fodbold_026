
Superrunde i Italien kan afgøre mesterskab


Overraskende tophold og lokale rivaler tørner sammen i weekenden i Italien.


   Der venter noget af en runde i den italienske Serie A.

   Med undtagelse af Udinese støder samtlige hold i top seks sammen i
   denne weekend.

   Den positive overraskelse fra Napoli på tredjepladsen tager hjemme imod
   Lazio på femtepladsen, med den tidligere Napoli-træner Edy Reja ved
   roret.

   ’Kampen om Sicilien’
   Og mens den ene del af Rom tager på udebanetur, så får den anden besøg
   af de stribede fra Torino. Roma møder hjemme på Olimpico Juventus med
   den danske komet Frederik Sørensen på holdet.

   Uden for top seks vil ’kampen om Sicilien’ også finde sted. Catania
   tager nemlig imod rivalerne fra Palermo, der med en sejr kan holde fast
   i håbet om Europa League næste sæson.

   Mesterskabet på spil
   Ét opgør overskygger dog dem alle. Kampen om Milano mellem AC Milan og
   Inter.

   Denne kamp kan potentielt afgøre mesterskabet, og det gør det i
   forvejen intense brag til en endnu større lækkerbisken for fodboldfans
   verden over.

   De hidtidige opgør mellem de to hold har været garant for et hav af
   kort og ikke mindst mål.

   AC Milan fører Serie A med to point ned til bysbørnene fra Inter, men
   er uden topscorer Zlatan Ibrahimovic, der har karantæne.

   LÆS OGSÅ[514]Italien gør klar til en potent klassiker

   Netop Zlatan blev matchvinder, da de to klubber mødtes tilbage i
   november sidste år.

   Inter fyldt med selvtillid
   Samtidig kæmper Milan for at få midtbane-dynamoen Andrea Pirlo klar.

   Naboerne fra Inter kommer til kampen med stor selvtillid efter at have
   sendt Bayern München ud af Champions League.

   LIVE[515]Følg kampen mellem Milan og Inter i tal og tekst fra lørdag
   klokken 20.45

   Klubben er inde i en god stime og sigter nu efter at tage føringen i
   den hjemlige liga, men må dog se bort fra forsvarsspilleren Lucio, der
   som Ibrahimovic er ude med karantæne.

   For bare få måneder siden så det noget anderledes ud i toppen af Serie
   A.

   Derby med enorm betydning
   Med 13 point op til AC Milan lignede det en relativt håbløs mission for
   Inter.

   Men så valgte klubben at erstatte Rafael Benitez med brasilianske
   Leonardo, som var ledig på markedet efter at være blevet fyret i netop
   Milan.

   LÆS OGSÅ[516]Manden, der har levet et liv på kanten af offside, er på
   vej tilbage

   Set i bakspejlet ikke en dum beslutning fra Inters side, der nu ligger
   lunt i svinget i kampen om det italienske mesterskab.

   Inters midtbane-general Dejan Stankovic lægger da heller ikke skjul på,
   hvor meget dette derby betyder for ham og klubben.

   Milan nedtoner kampen
   »At komme frem til denne kamp kun to point bagud har været en mission i
   sig selv, og nu starter vi en ny mission. Dette derby kan forandre hele
   sæsonen og give os chance for at vinde noget tilbage, som var nærmest
   umuligt for bare tre måneder siden«, udtaler den serbiske
   landsholdsspiller til nyhedsbureauet AP.

   LÆS OGSÅ[517]Milano forbereder sig på en regn af kort midt i en
   Berlusconi-tid

   Hos naboerne ser man noget mere afslappet på kampen om guldet.

   »Kampen er vigtig, men ikke afgørende. For efter denne er der stadig
   syv kampe og 21 point at hente. Selvfølgelig vil vinderen af derbyet få
   en lille fordel, men vi skal ikke glemme Napoli og Udinese. Sæsonen vil
   blive afgjort til slut«, siger vicepræsident i AC Milan, Adriano
   Galliani til AP.
