
Per Bjerregaard bevarer magten i Brøndby

Brøndbys bestyrelsesformand Per Bjerregaard sidder stadig solidt på magten
efter torsdagens generalforsamling.

   Der var ingen ændringer af ledelsen i Brøndby efter dagens ordinære
   generalforsamling.

   Bestyrelsesformand Per Bjerregaard sidder fortsat tungt på magten i
   klubben.

   Trods forslag fra protestgruppen Det Nye Brøndby blev alle forslag på
   at ændre magtfordelingen i klubben nedstemt. Det fremgår af en
   fondsbørsmeddelelse, som Brøndby har sendt ud.

   Aktionæren Troels Johnsen fra Det Nye Brøndby var på talerstolen og
   stillede forslag om at ændre vedtægterne i klubben, så det ville kunne
   lade sig gøre at ændre på magtforholdene i klubben.

   Men det blev som ventet nedstemt med et solidt flertal af Per
   Bjerregaards støtter på generalforsamlingen, hvor der i alt var mødt
   400 aktionærer op.

   Der var også en enkelt kandidat, som stillede op til bestyrelsen. Men
   skolelederen Torkild Werner Jørgensen blev dog ikke valgt ind i den syv
   mand store bestyrelse, hvor der ingen ændringer var.

   Benny Winther blev genvalgt som næstformand, og Finn Andersen, Bjarne
   Jensen, Tommy Sommer Håkansson, Johnny Nederskov Nielsen og Sten Lerche
   blev genvalgt som menige bestyrelsesmedlemmer.

   Generalforsamlingen begyndte klokken 16 og varede lidt over tre en halv
   time.

   ritzau
