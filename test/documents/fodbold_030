Rooney vil vippe Liverpool af tronen

Wayne Rooney håber, Manchester United i år kan overgå Liverpool som det hold
med flest engelske mesterskaber.

   18 engelske mesterskaber. Så mange titler har Liverpool vundet, og
   samme antal titler har det nuværende førerhold i Premier League,
   Manchester United, også samlet sammen.

   Wayne Rooney håber, at United i denne sæson omsider kan overhale
   rivalen som det engelske hold med flest ligatitler. Ikke mindst for at
   glæde sin tidligere klub Everton.

   »Jeg voksede op som Everton-fan, så at være med på et hold, der kan
   overgå Liverpools rekord, vil være fantastisk. Det vil betyde så meget
   for os spillere og ligeledes for vores fans«, siger Wayne Rooney til
   klubmagasinet Inside United.

   Manchester United er lige nu fem point foran Arsenal, som dog har
   spillet en kamp færre. Wayne Rooney vil gøre alt for, at det forspring
   holder resten af foråret.

   »Det er noget, jeg har tænkt meget over. Jeg ved, at alle Everton-fans
   vil have os til det, og forhåbentlig kan vi gøre det«, siger den
   engelske landsholdsangriber.

   ritzau
