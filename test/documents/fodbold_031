
Medier: Terrorbombe skulle dræbe tyske fodboldfans

Fodboldkamp med 80.000 fans kan have været mål for terrorangreb på lørdag

   De tyske myndigheder har muligvis afværget et terrorangreb mod
   fodboldkampen mellem Borussia Dortmund og Hannover 96 på lørdag med
   80.000 tilskuere på lægterne.

   Det skriver flere tyske medier.

   Ifølge ruhrnachrichten.de har det tyske forbundspoliti, BKA, bekræftet,
   at politi og specialstyrker fra BKA har anholdt en mand, som mistænkes
   for at ville dræbe fodboldfans i forbindelse med kampen.

   Der er angiveligt tale om en 25-årig mand med islamistiske forbindelser
   til Islamabad i Pakistan. Han blev tirsdag anholdt på et hotel i Köln.

   Desuden har myndighederne onsdag nat fundet to depoter med
   sprængstoffer og våben, som menes at skulle være brugt under
   terrorangrebet.

   I den 25-åriges lejlighed har myndighederne fundet kemikalier og tre
   sprængstoflignende genstande, som er blevet uskadeliggjort.

   Anholdt på hotel
   Det ene af de to sprængstogdepoter er fundet tæt ved Signal Iduna Park,
   hvor Bundesligaens tophold Borussia Dortmund har hjemmebane, og hvor
   lørdagens topopgør mod Hannover 96 skal spilles. Det andet er fundet
   lidt længere væk, i Krefeld.

   Et større område har i dag været afspærret i nærheden af stadion.
   Lørdagens fodboldkamp skal stadig afvikles som planlagt, lyder det fra
   de tyske myndigheder.
