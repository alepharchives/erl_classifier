
Cruyff skruer bissen på i Ajax

Intern magtkamp sætter bestyrelsen skakmat og sender storklubben Ajax i knæ.

   Efter at have været samlet med det danske landshold i den sidste uges
   tid er stortalentet Christian Eriksen rejst hjem til sin hollandske
   storklub Ajax Amsterdam.

   Og her venter et ledelsesmæssigt stormvejr.

   I går valgte klubbens ledelse nemlig at trække sig i, hvad der ligner
   en intern magtkamp med den tidligere Ajax- og Barcelona-legende Johan
   Cruyff, som tilbage i februar blev ansat som teknisk direktør.

   »Johan Cruyff er en ’semi-gud’«
   Efter et møde sent onsdag aften udsendte en samlet bestyrelse med
   formand Uri Coronel i spidsen en pressemeddelelse, der bekræfter
   ledelsens beslutning om at træde tilbage for ikke at »stå i vejen for
   klubbens fremtid«.

   LÆS OGSÅ[485]Cruyff vender tilbage til Ajax

   På klubbens hjemmeside kan man læse følgende:

   »Dette drejer sig om Ajax, og vi har taget beslutningen af interesse
   for klubben. Johan Cruyff er ikke hvem som helst. Hvis ikke han er
   ’gud’ her, så er han i hvert fald en ’semi-gud’«, udtalte Uri Coronel
   på et pressemøde, som klubben havde indkaldt til.

   Otte centrale personer skulle fyres
   Cruyff mødtes sidste uge med ledelsen for at fremlægge sine idéer og
   visioner for at få den hollandske traditionsklub tilbage i toppen af
   først og fremmest den hjemlige Æresdivision - og dernæst Europa.

   Og ifølge Uri Coronel skulle Johan Cruyff have krævet fyringer af otte
   personer fra staben omkring holdet, hvilket angiveligt er grunden til
   den interne uenighed.

   LÆS OGSÅ [486]Cruyff synes Brasilien er for kedelig

   »At fyre personale på denne måde kan få seriøse økonomiske konsekvenser
   for klubben. Fem af disse otte personer har nemlig kontrakter, der
   alene løber op i over én million euro«, udtaler den nu tidligere
   bestyrelsesformand til den engelske avis Daily Mail.

   Gamle legender i spil
   Cruyff krævede ifølge avisen, at cheftræner Frank de Boer skulle have
   en mere fremtrædende rolle omkring Ajax’ fremtid samtidig med, at de to
   gamle Ajax-legender Wim Jonk og Dennis Bergkamp skulle tilbydes
   indflydende stillinger i klubben.

   Men det har den administrerende direktør Rik van den Boog angiveligt
   afvist.

   Ledelsen udtrykte på pressemødet stor bekymring omkring den tumult der
   nu florerer i Amsterdam-klubben.

   LÆS OGSÅ[487]Legenden raser, men anføreren forsvarer benbrækkeren

   »Vi finder denne proces, og i særdeleshed resultaterne af den uro der
   omringer klubben, yderst skadelig for Ajax«, lød det fra ledelsen.

   »Det er aldrig sjovt, når ledelsen trækker sig«
   Johan Cruyff tager det dog lidt mere roligt.

   »Det er aldrig sjovt, når ledelsen trækker sig i en klub«, lyder det
   kortfattet fra den tidligere hollandske storspiller.

   LÆS OGSÅ[488]Barca genopretter den hollandske forbindelse

   Ajax ligger lige nu nummer tre i Æresdivisionen med seks point op til
   rivalerne fra PSV Eindhoven på førstepladsen.
