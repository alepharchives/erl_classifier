Varmt FCK-træneremne forlader Malmø FF

Træner Roland Nilsson forlader den svenske klub Malmø FF, men han vil ikke
sige, om fremtiden ligger i FCK.

   Et af de varmeste træneremner som erstatning for den afgående FC
   København-træner Ståle Solbakken har kørt sig selv i stilling til et
   skifte. Roland Nilsson forlader den svenske klub Malmø FF.

   Det bekræfter han over for flere svenske medier, men han vil ikke røbe,
   om fremtiden ligger i FC København.

   »Efter et antal år her, så er det tid til en ny udfordring. Hvad det
   ender med, vil jeg ikke kommentere«, siger Roland til
   fotbollexpressen.se.

   Det har længe været kendt, at Ståle Solbakken forlader FCK, som i
   øjeblikket leder efter en ny træner. Solbakken skal være landstræner
   for Norge fra 2012, og nordmanden har kontraktudløb i FCK til sommer.

   Det er endnu uvist, hvornår præcis Roland Nilsson stopper i Malmø FF,
   som gerne vil beholde ham i hele sæsonen, der følger kalenderåret og
   derfor også afvikles i efteråret.

   »Jeg har kontrakt med MFF til og med 2011. Hvordan fremtiden ser ud,
   kan jeg lige nu ikke kommentere«, siger Roland Nilsson.

   Malmø FF har tidligere udelukket, at klubben vil slippe Roland Nilsson
   - også kaldet Rolle - allerede til sommer, og direktør Per Nilsson
   ærgrer sig over, at det ikke har været muligt at beholde ham længere ud
   i fremtiden.

   »Det er ærgerligt, at Rolle ikke vælger at blive i Malmø, men samtidig
   er fire år ganske lang tid i fodboldens verden«, siger Per Nilsson i en
   pressemeddelelse.

   ritzau
