Polske hooligans bekymrer Uefa

EM-værterne har et imageproblem forud for slutrunden i 2012.
   Det europæiske fodboldforbund (Uefa) bakker op om den polske regerings
   ønske om at stramme grebet overfor ballademagere og hooligans.

   Polen er om 14 måneder sammen med Ukraine værter for EM-slutrunden i
   fodbold og har massive problemer med at få tilskuerne til at opføre sig
   ordentligt. Vold er hverdag på polske fodboldstadions og arenaer, hvor
   polske fans følger deres hold på udebane.

   Ballade hver eneste uge
   I fredags da Polen spillede testkamp og tabte 2-0 i Litauen blev 60
   polske bøller således arresteret efter en slagudveksling med det lokale
   politi.

   Det skaber naturligvis et imageproblem for de polske EM-værter, siger
   Martin Kallen, der er teknisk direktør for EM 2012.

   »Vi er bekymrede for hooliganismen, men det ved vi, at den polske
   regering også er«, lød det fra Uefa-bossen på en konference om fodbold
   i Manchester tidligere i dag.

   »Uge efter uge laver hooligans ballade til kampene i den polske liga«,
   beretter Martin Kallen.

   En fest for det store flertal
   De polske arrangører ved godt den er gal, men ny lovgivning, der bl.a.
   gør det muligt at eksekvere lyndomme via video, bliver en stor hjælp,
   siger chefen for EM-organisationskomitéen, Marcin Herra.

   »Der er en nultolerancepolitik, som skal sikre at 500 bøller ikke
   ødelægger en kæmpefest for millioner af mennesker«, lyder det fra
   Marcin Herra, som endvidere vurderer, at en stor del af kernen i det
   polske hooliganmiljø slet ikke har nogen interesse i EM-kampene, fordi
   de kun lever og ånder for deres klubber.

   Anklagemyndigheden i Warszawa indledte i går en undersøgelse af
   fredagens eskapader i Litauen, hvor der ud over slagsmål også var
   flaskekast og farligt fyrværkeri på menuen.
