Domstol bremser spansk ligastrejke

Weekendens runde i den spanske Primera Division skal spilles som planlagt.
   Der bliver alligevel spillet fodbold i den spanske Primera Division i
   denne weekend. Den planlagte strejke er afblæst, fordi en spansk
   domstol har vurderet, at den er ulovlig.

   »Retten har besluttet, at den officielle kalender for første og anden
   division skal forblive uændret i forhold til næste rundes kampe«,
   hedder det i en pressemeddelelse fra retten.

   Et flertal af spanske klubber havde ellers besluttet sig for at udsætte
   weekendens runde til en gang i juni i protest mod den ugentlige kamp,
   der transmitteres gratis til dem, der ikke har adgang til de
   betalingskanaler, der har tv-rettighederne.

   Hvis gratisordningen droppes, vil ligaforeningen LFP stå langt bedre
   rustet til at hive et godt resultat hjem næste gang, der skal
   forhandles tv-rettigheder, lyder argumentet.

   Klubberne har også et ansvar
   Seks klubber - herunder Villarreal og Real Sociedad - er imidlertid
   uenige med de øvrige klubber og gik derfor rettens vej for at få
   udsættelsen kendt ulovlig.

   De mener, at det er et dårligt signal at sende for spansk fodbold på et
   tidspunkt, hvor landets økonomi har det skidt.

   »Det er ikke godt at gå i strejke, når man tænker på, hvad landet går
   igennem i denne tid«, har Villarreals præsident, Fernando Roig,
   tidligere sagt til klubbens hjemmeside.

   Bestemmelsen om den ugentlige gratiskamp har eksisteret siden 1997.

   ritzau
