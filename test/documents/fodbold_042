Eminent FCK'er spillede lige op med Argentinas reserver

Costa Rica fik 0-0 på hjemmebane mod et Lionel Messi-løst mandskab fra
Argentina.
   35.000 costaricanere havde på det nye nationalstadion i San Jose betalt
   i dyre domme for at se Lionel Messi spille i nattens landskamp, men
   superstjernen fra FC Barcelona blev siddende udenfor under hele
   opgøret, der sluttede 0-0.

   Fra bænken kunne Lionel Messi se FC København-wingen Cristian Bolanos
   være blandt banens bedste. Nyhedsbureauet Reuters beskriver Cristian
   Bolanos' indsats som eminent og flittig, men heller ikke FCK'eren kunne
   sørge for mål i kampen, hvor Argentina trods fraværet af flere profiler
   var toneangivende.

   FC Nordsjælland-spilleren Bryan Oviedo og AaB's Dennis Marshall var
   ligeledes med fra start for Costa Rica. AaB'eren spillede hele kampen,
   Oviedo var med i de første 84 minutter, mens Bolanos blev taget ud et
   kvarter før tid.

   I weekenden er det så Superliga-hverdag for den mellemamerikanske trio
   igen. FCK skal en tur til Esbjerg, AaB får besøg af OB og FC
   Nordsjælland møder Horsens på udebane i lidt andre kulisser end
   nattens.
