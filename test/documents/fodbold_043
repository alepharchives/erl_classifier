Politikere: Tv-landskampe til alle

Oppositionen vil sikre landskampe på landsdækkende tv ved brug af EU-dom.
Kulturminister afventer udredning.
   Stort set alle danskere kunne se gårsdagens træningskamp mellem
   Slovakiet og Danmark. Men sådan bliver det ikke, når det danske
   fodboldlandshold spiller sine sidste to udekampe i EM-kvalifikationen
   mod henholdsvis Island i juni og Cypern i oktober.

   Den store forskel er, at gårsdagens opgør blev vist på landsdækkende TV
   2, mens rettighederne til de to andre opgør er købt af Canal 9, der kun
   når ud til 28 procent af de danske husstande med fjernsyn. Men det kan
   ikke passe, at så få kan se en vigtig landskamp, mener oppositionen.

   Derfor har kulturminister Per Stig Møller (K) de seneste dage modtaget
   fem udvalgsspørgsmål og flere mail om emnet. Så sent som i går har de
   radikales folketingsmedlem Manu Sareen skrevet til ministeren.

   LÆS OGSÅ[484]Uefa-tiltag kan sikre landskampe på landsdækkende tv fra
   2014

   »Fodboldlandsholdet og dets præstation fra 1992 ... samlede hele
   Danmark. Begivenheder som denne kan samle den danske nation, hvis det
   stadig er muligt for de fleste danskere at følge med på landsdækkende
   fjernsyn ... Hvordan vil ministeren sikre dette?«, spørger Manu Sareen.

   Også SF og Socialdemokraterne opfordrer kulturministeren til at sørge
   for, at alle danskere i fremtiden kan se de vigtige landskampe.

   »Det er vigtigt at holde fast i de få ting, som rent faktisk endnu kan
   samle nationen på tværs af forskelligheder. Derfor bør landskampene
   blive vist på DR og TV 2, når de har national interesse«, siger
   medieordfører Mogens Jensen (S).

   Kun halvdelen kunne se 1-1-kampen mod Norge
   I Europaparlamentet har sagen også vakt interesse hos det danske medlem
   Ole Christensen fra Socialdemokraterne. Straks det kom ham for øre, at
   blot 45 procent af danskerne kunne se sidste lørdags landskamp mod
   Norge, skrev han til Per Stig Møller.

   »Hvis sport pludselig bliver forbeholdt de kanaler, som ingen kan se,
   risikerer vi, at interessen for at dyrke sport falder. Ligesom
   interessen for landsholdet daler, hvis danskerne ikke kan følge det
   hver eneste gang«, siger Ole Christensen.

   At striden har nået Europaparlamentet, er ikke så mærkeligt.
   Oppositionen vil nemlig udnytte et EU-direktiv, der fastslår, at
   medlemslandene må udvælge særlige sportsbegivenheder til at blive vist
   på landsdækkende tv. Ganske enkelt ved at lave en liste, som
   EU-kommissionen har tre måneder til at godkende eller afvise.

   LÆS OGSÅ[485]EU sikrer fodbold til folket

   I februar 2011 stadfæstede EU-domstolen direktivet og fastslog
   samtidig, at medlemslandene inden for vide rammer selv kan bestemme,
   hvilke begivenheder der er af »væsentlig samfundsmæssig interesse«. På
   den baggrund vil politikerne forbyde, at landskampene bliver vist på de
   mindre betalingskanaler.

   Indtil videre står oppositionen alene med kravet. Men da regeringen,
   Liberal Alliance og Dansk Folkeparti i maj 2010 indgik medieforlig for
   2011-2014, aftalte partierne at »igangsætte et udredningsarbejde«.
   Formålet med det er »at komme med forslag til, hvordan en dansk ordning
   om tv-transmissioner af sådanne vigtige begivenheder kunne se ud«.

   'Af særlig national interesse'
   Den udredning forventes færdig i løbet af foråret, men nu vil Dansk
   Folkeparti rykke ministeren for at få det færdigt.

   »Det optager Dansk Folkeparti meget, hvordan man kan sikre, at DR eller
   TV 2 viser de her landskampe. Nu er debatten kommet op igen, og så vil
   det være fint at få det afklaret hurtigt«, siger medieordfører Karin
   Nødgaard (DF).

   Partiet afventer dog udredningen, før det lægger sig fast på, om det
   støtter en dansk liste over begivenheder af særlig national interesse.
   Det samme gør kulturministeren. Han fastholder blot, at regeringen vil
   leve op til teksten i medieforliget.

   »Der er således ikke truffet beslutning om, at der skal indføres en
   dansk ordning. Jeg kan i sagens natur endnu ikke sige, hvad der
   besluttes, når udredningen er færdig«, skriver Per Stig Møller i et
   svar til Ole Christensen.
