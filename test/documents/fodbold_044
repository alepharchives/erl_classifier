Ny portugisisk profil basker Finland

Portugal vinder 2-0 over Finland i en testkamp. Begge mål blev scoret af
midtbanespilleren Ruben Micael.

   Det kan godt være, at de danske spillere skal forberede sig på en helt
   ny og forholdsvis ukendt spiller, når holdet møder Portugal i
   EM-kvalifikationsturneringen den 11. oktober i Parken.

   Ruben Micael hedder manden, og han scorede tirsdag begge mål, da
   portugiserne i en testkamp slog Finland med 2-0.

   Opgøret mod finnerne var den 24-årige midtbanespillers første
   landskamp, men han fik lov til at indlede kampen på banen, fordi træner
   Paulo Bento gerne ville prøve nye folk af.

   Og det stod hurtigt klart, hvorfor Micael over de seneste par år har
   oparbejdet et ry som en af de mest spændende spillere i den
   portugisiske liga.

   Ti mål i ligaen
   Efter 10 minutter scorede han sit første mål, og med en halv time igen
   nettede han så for anden gang.

   I den hjemlige liga har han i denne sæson scoret 10 mål fra positionen
   som offensiv midtbanespiller for Porto, og tidligere han vist god
   målfarlighed for Nacional i både ligakampe og opgør i Europa League.

   Også en anden af Danmarks modstandere i EM-kvalifikationsturneringen,
   Cypern, spillede testkamp tirsdag aften. Cypern måtte dog se sig slået
   med 0-1 af Bulgarien.

   ritzau
