Agent bringer stjernenavne i spil til Olsens job

Marco van Basten og Frank Rijkaard afleverer 'uopfordret ansøgning'.

   Morten Olsens afløser på landstrænerposten kan sagtens blive en
   hollænder.

   Hvis DBU beslutter sig for at afsøge udlandet for emner, når Morten
   Olsen stopper som landstræner 2012, vil man højst sandsynligt få
   positive tilkendegivelser fra Holland.

   Det mener Perry Overeem, der er agent for trænere som Marco van Basten
   og Fank Rijkaard.

   LÆS OGSÅ[491]DBU lukker aftale med ny landstræner til efteråret

   »Nu er der lang tid til sommeren 2012, så jeg kan ikke udtale mig om,
   hvor de er på det tidspunkt, men hvis DBU kan tilbyde et attraktivt
   job, så vil vi bestemt lytte«, siger Overeem til B.T.

   7,5 millioner om året er en rimelig løn
   Han slår dog fast, at de sportslige ambitioner og en ordentlig
   planlægning skal være på plads.

   Derimod betyder lønnen mindre, siger agenten. Han mener, at en løn
   omkring en million euro (cirka 7,5 millioner kroner) vil være rigelig.

   BLOG:[492]Troels Bech er et godt bud på Danmarks næste landstræner

   »Jo større de sportslige ambitioner er, desto mindre betyder økonomien.
   Hvis man bliver tilbudt et job i Saudi-Arabien, hvor de sportslige
   muligheder ikke er så store, så skal økonomien til gengæld være det«,
   siger Overeem til avisen.

   Lurer på portugisisk storklub
   Marco van Basten har en fortid som træner for det hollandske landshold
   og Ajax, men sagde op i storklubben i sommeren 2009 som følge af, at
   kvalifikationen til Champions League kiksede.

   LÆS OGSÅ[493]Marco van Basten går fra trænerjob i Ajax

   Meget tyder dog på, at Marco van Bastens fodboldfremtid ikke ligger i
   Danmark, men derimod i Portugal. En kandidat til præsidentposten i den
   portugisiske storklub Sporting har angiveligt indgået en forhåndsaftale
   med van Basten fra sommeren 2011.

   Frank Rijkaard er ligeledes ledig på markedet. For et halvt år siden
   blev han fyret i tyrkiske Galatasaray. Rijkaard havde i perioden
   2003-2008 stor succes som træner i FC Barcelona, hvor det blev til to
   mesterskaber og en Champions League-titel i 2006.

   LÆS OGSÅ[494]Dårlig sæsonstart koster Rijkaard jobbet

   De er for dyre
   DBU's generalsekretær Jim Stjerne Hansen afviste i Politiken i søndags,
   at den kommende landstræner bliver en dyr udenlandsk løsning.

   »De sonderinger, jeg laver, går bl.a. ud på at finde ud af, hvilke
   danske trænere, der kan løfte opgaven. Om de er klar til at træde til
   snart. Men det er en kendsgerning, at vi ikke kan få en ny landstræner,
   der har samme baggrund, kvaliteter og baggrund som spiller og træner på
   internationalt niveau i så lang tid som Morten Olsen«, sagde Jim
   Stjerne Hansen.

   »Og hvis vi skal have en udenlandsk landstræner, bliver det ikke i
   Mourinho-klassen«, lød det fra generalsekretæren, med henvisning til at
   DBU ikke kan og vil betale så høj løn, som toptrænerne i Europa
   indkasserer.

   [495]nyheder@pol.dk
