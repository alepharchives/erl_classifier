Bendtner: Defensiv koster mange kræfter

Nicklas Bendtner har for mange defensive pligter på landsholdet, siger han.

   Angriberen Nicklas Bendtner forlod nok engang banen uden mål, da det
   danske fodboldlandshold tirsdag aften besejrede Slovakiet 2-1 i en
   venskabskamp.

   Efterfølgende roste landstræner Morten Olsen Bendtner for angriberens
   defensive pligter som den første forsvarsspiller på holdet. Men
   Bendtner vil gerne være de defensive opgaver foruden.

   »Selvfølgelig er det også vigtigt at arbejde defensivt, men jo, jeg
   ville meget hellere have brugt mine kræfter offensivt fremfor
   defensivt, det er klart«, siger Arsenal-spilleren.

   Jeg gør, som Morten siger
   »Jo mere jeg skal arbejde defensivt, jo hårdere er det. Jeg skal ned på
   alle hjørnespark og indkast, og så er det klart, at jeg bruger ekstra
   kræfter, som jeg kunne have brugt oppe foran«, forklarer Bendtner.

   Han accepterer dog sine pligter.

   »Morten lægger meget vægt på, at jeg er den første til at forsvare,
   ingen tvivl om det, og jeg må forholde mig til, hvad han giver mig af
   opgaver«.

   ritzau
