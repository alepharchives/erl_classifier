Olsen sætter sin anfører under pres

Morten Olsen er parat til at droppe anfører Christian Poulsen mod Island.

   Fodboldlandsholdets anfører, Christian Poulsen, står til at blive
   droppet, når Danmark 4. juni møder Island på udebane i
   EM-kvalifikationen.

   Det fastslår landstræner Morten Olsen efter tirsdagens 2-1-udesejr over
   Slovakiet i en venskabskamp, hvor Liverpool-reserven end ikke fik ét
   minut på banen.

   Det handler ikke om den enkelte
   »Der er ingen, der siger, at Christian Poulsen får flere kampe i
   Liverpool. Hvad så? Så spiller han ikke mod Island. Det må være
   soleklart. Hvis du ikke har rytmen, så er der andre, der må træde til«,
   siger Morten Olsen.

   »Det handler ikke om den enkelte spiller eller anføreren. Han er
   skuffet over ikke at få spilletid, men han kan godt se, at vi nu er
   nødt til at vælge noget andet«, forklarer landstræneren.

   Det er op til mig selv
   Anføreren siger selv følgende om situationen:

   »Det er selvfølgelig en trist situation for mig, men det er op til mig
   at ændre det. Jeg var lidt forberedt på det. Morten havde snakket om,
   at han ville prøve noget andet, hvis jeg fortsat ikke får så meget
   spilletid i Liverpool. Det måtte han drage en konsekvens af«, fortæller
   midtbanespilleren.

   ritzau
