Sverige vinder trods Zlatan-afbrænder

Sverige vinder 2-1 over Moldova i EM-kvalifikationsturneringen.
   Sverige var det bedste hold, men det var ikke uden problemer, at holdet
   hentede en sejr på 2-1 over Moldova i EM-kvalifikationsturneringens
   gruppe E på mål af Mikael Lustig og Sebastian Larsson.

   Lustig scorede efter en halv time, men svenskernes spil blev aldrig
   glidende, og en scoring fra gæsterne lå hele tiden og lurede. Larsson
   lukkede dog kampen med 10 minutter igen.

   Panik i de svenske rækker
   Og først et par minutter inde i overtiden fik Moldova reduceret, men
   det var for sent til, at der for alvor indfandt sig panik i de svenske
   rækker.

   Undervejs i den halvkedelige kamp tillod megastjernen Zlatan
   Ibrahimovic sig at brænde et straffespark begået mod ham selv. I første
   halvlegs sidste minut skød han svagt, og målmand Stanislav Manasca
   kunne let klare forsøget.

   Med sejren ligger Sverige fortsat godt til i gruppen, der dog føres
   suverænt af Holland.

   Sverige har ni point efter fire kampe, mens hollænderne har 15 point
   for fem. Senere tirsdag spiller Holland mod Ungarn. Ungarn har
   ligeledes ni point, men efter fem kampe.

   ritzau
