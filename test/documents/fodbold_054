Tysk banankast var ikke racisme
Der var ingen racistiske undertoner, da der blev kastet en banan efter en
brasiliansk spiller, siger kasteren.

   Det var en ung tysk turist, der smed en banan på banen, da Brasilien og
   Skotland mødtes på Arsenals hjemmebane, Emirates Stadium, i London.

   Det oplyser Arsenal efter at have set en del videomateriale fra kampen
   igennem sammen med det lokale politi.

   Handlingen fik den brasilianske angriber Neymar til at anklage
   tilskuerne for racisme, men Arsenal afviser, at der lå racistiske
   intentioner bag banankastet, hvilket også har været benægtet af skotske
   fans og det skotske fodboldforbund.

   Efter at have gennemgået sagen med Metropolitan Police kan Arsenal
   bekræfte, at en tysk teenager har erkendt at have smidt en banan på
   banen.

   »Den unge mand sad blandt de brasilianske tilskuere, da han smed
   bananen på banen i anden halvleg. Metropolitan Police er tilfreds med,
   at der ikke lå en racistisk handling bag og har bekræftet, at der ikke
   vil ske mere i sagen«, skriver Arsenal.

   Brasilien vandt kampen med 2-0 og begge mål blev scoret af netop
   Neymar. Det var den 19-årige angribers blot tredje landskamp.

   ritzau
