Så mangler Danmark kun fem lande i Europa

Slovakiet er den seneste ny nation på listen over danske
landskampsmodstandere. Følg kampen på politiken.dk fra kl. 20.

   Når Danmark i aften i Trnava spiller den første fodboldlandskamp på
   højeste niveau mod Slovakiet, er der blot fem europæiske nationer, som
   Danmarks A-landshold aldrig har mødt.

   Den historiske sammenligning er dog blevet noget 'mudret' efter
   1990'ernes opbrud af den europæiske geografi, men Andorra,
   Aserbajdsjan, Moldova, Montenegro og San Marino er i hvert fald de
   nationer, som Danmark mangler at møde.

   Tredje kamp i nuværende Slovakiet
   Rusland og Serbien er to andre landshold, der ikke har mødt Danmark,
   men i begge tilfælde er det nationer, der historisk set betragtes som
   direkte 'efterkommere' af henholdsvis Sovjetunionen og Jugoslavien.

   Danmark har ligeledes tidligere spillet landskampe i det nuværende
   Slovakiet, men kampene i Bratislava i 1968 og 1986 var mod
   Tjekkoslovakiet, som i 1993 blev opdelt i Tjekkiet og Slovakiet.

   81 forskellige modstandere
   Listen over Danmarks hidtidige modstandere i de foreløbig 761
   landskampe tæller 81 forskellige nationer, hvor af nogle stykker enten
   er opløste, forhenværende eller blot har skiftet navn.

   Sovjetunionen, SNG, Jugoslavien og DDR er eksempler på nationer, der
   ikke længere eksisterer som selvstændige, og afrikanske Dahomey, som
   Danmark mødte i 1974, hedder nu Benin.

   Næppe flere kampe mod Storbritannien
   En anden modstander, Danmark næppe kommer til at møde igen, er
   Storbritannien.

   De britiske nationer stiller op under samme flag i olympisk sammenhæng,
   og det er ved den lejlighed, Danmark har spillet tre kampe mod
   Storbritannien, i OL-finalerne i 1908 og 1912 samt i OL-bronzekampen i
   1948.

   Ved næste års OL kan Danmark atter komme til at møde Storbritannien,
   men det vil i givet fald være med U21-landsholdet, som deltager i den
   olympiske turnering.

   Estland kan blive den første
   Mens Danmark således mangler en håndfuld af de landsholdene fra de
   øvrige 52 medlemslande i Uefa, Det Europæiske Fodboldforbund, så er
   Estland kun én kamp fra at skrive historie.

   FAKTA[491]Landstrænere i 53 europæiske fodboldlande

   Estland har på 18 år spillet mod alle øvrige nationer bortset fra
   Frankrig.

   Tyskland og Polen mangler hver tre
   Estlands fodboldforbund har derfor tidligere i år forespurgt det
   franske forbund om muligheden for en landskamp, så rekorden kan opnåes.

   LÆS ARTIKEL[492]Estland vil være førende i europæisk fodbold

   Ellers har Estland chancen, når der til vinter skal trækkes lod til
   kvalifikationsturneringen frem mod VM i Brasilien i 2014.

   Tættest på at overgå Estland er Tyskland og Polen, der begge mangler at
   møde tre af de øvrige Uefa-medlemmer.

   Tyskland har aldrig spillet mod Andorra, Makedonien og Montenegro.
