   Trods en god indsats lykkedes det ikke Superligaens bundhold AaB at få
   point mod FC København, der i aften vandt 1-0 på Energi Nord Arena i
   Aalborg. Cristian Bolaños afgjorde kampen med en scoring et kvarter før
   tid.

   Kampen var en jævnbyrdig, intens og tæt affære, der ikke bød på de
   store scoringschancer. Hjemmeholdet lukkede fint af bagude, men løb
   mange kilometer efter bolden, når FC København kørte den rundt i søgen
   efter huller i AaB-forsvaret.

   Tekniske kiks og fejlafleveringer
   Dem var der ikke mange af, og nordjyderne lagde i det hele taget
   mandsmod, fight og hjerte i kampen, så FCK havde svært ved at tilspille
   sig de store muligheder.

   Tekniske kiks og fejlafleveringer skæmmede også indtrykket af et FCK,
   der ellers var væsentlig bedre end i sidste uges nederlag i
   forårspremieren. Martin Vingaards indlæg, der endte helt uden for
   Energi Nord Arena var et af flere fæle kiks fra københavnerne.

   Netop på grund af et par brølere i FCK-forsvaret havde AaB et par fine
   muligheder i kampens begyndelse, men det lykkedes hverken Morten
   Rasmussen eller Jeppe Curth at få ordentligt ram på bolden.

   FCK fik tanket lidt selvtillid
   I den anden ende var FC København kun farlige i et par forsøg fra
   distancen, og som opgøret skred frem, kom AaB mere med i kampen.
   Nordjyderne formåede at skubbe spillet længere op på banen og
   tilspillede sig også nogle fine muligheder.

   Paradoksalt nok var det dog først efter Bolaños' scoring, at AaB blev
   rigtig farlige. Et drøn på overliggeren fra Anders Due og et andet forsøg, der blev
   reddet af Johan Wiland, var dog det tætteste, nordjyderne kom på den
   udligning, som holdet havde fortjent.

   Dermed ligger AaB fortsat sidst i Superligaen, mens FC København fik
   tanket lidt selvtillid inden midtugens kamp mod Chelsea i Champions
   League.

   ritzau
